<?xml version="1.0" encoding="UTF-8"?><TEI xmlns="http://www.tei-c.org/ns/1.0" xml:lang="lv" xml:id="LAV420132">
  <teiHeader>
    <fileDesc>
      <titleStmt>
      <title>Iedzimtais grēks : ELTeC izdevums</title>
      <author>Kaija,  Ivande (1876-1942)</author>
      <respStmt>
        <resp>editor</resp>
        <name>Artis Ozols</name>
      </respStmt>
      </titleStmt>
      <extent>
        <measure unit="words">185514</measure>
        <measure unit="pages">894</measure>
      </extent>
      <publicationStmt>
        <p/>
      </publicationStmt>
      <sourceDesc>
        <bibl type="digitalSource">
          <ref target="http://dom.lndb.lv/data/obj/420132">Kaija, Ivande, 1876–1942, Iedzimtais grēks. 1.daļa</ref>
          <ref target="http://dom.lndb.lv/data/obj/419017">Kaija, Ivande, 1876–1942, Iedzimtais grēks. 2.daļa</ref>
          <ref target="http://dom.lndb.lv/data/obj/418464">Kaija, Ivande, 1876–1942, Iedzimtais grēks. 3.daļa</ref>
          <publisher>National Library of Latvia</publisher>
        </bibl>
        <bibl type="firstEdition">
          <title>Iedzimtais grēks</title>
          <author>Kaija, Ivande, 1876–1942</author>
          <publisher>Mineapole: Tilts</publisher>
          <pubPlace>[Mineapole]</pubPlace>
          <date>1913</date>
        </bibl>
      </sourceDesc>
    </fileDesc>
      <encodingDesc n="eltec-1"><p/></encodingDesc><profileDesc>
        <langUsage xmlns:e="http://distantreading.net/eltec/ns">
      <language ident="lv" usage="100"/>
        </langUsage>
        <textDesc xmlns:e="http://distantreading.net/eltec/ns"><e:authorGender key="F"/><e:size key="long"/><e:reprintCount key="high"/><e:timeSlot key="T4"/></textDesc>
      </profileDesc>
    <revisionDesc><change when="2022-04-27">LB tidied with lavTidy script</change>
      <change when="2022-04-22">Automātiski pārveidots ELTeC formātā</change>
      <change when="2022-04-23">Izlabotas kļūdas galvenē</change>
    </revisionDesc>
  </teiHeader>
  <text>
    <body>
        <div type="group">
             <head>PIRMĀ DAĻA
             GAIDAS PIRMĀ MĪLESTĪBA</head>
             <pb/>
             <div type="chapter">
                 <head>1. STĀRKU LIGZDA</head>
                 <p>Kādu gabalu mācītājs Goba ar savu cienīgo soļoja līdzās, klusēdami un sevī pārdomādami visu nule pārrunāto.</p>
                 <p>Jā, tas bija svarīgs jautājums: viņi auga arvien lielāki, tie mazie cilvēciņi, un aizvien vairāk vajadzēja tos ņemt vērā; nevarēja vairs tos tā gluži pēc patikas bīdīt, tiem jau sāka rasties savas prasības, tiem arī jau radās savas tiesības, un vairs nebija tik viegli ar viņiem tikt galā. Bija jau viņu mācītājmuižā vesels bars, seši gabali, un šajā apaļajā skaitā gribēja iespiesties vēl septītais.</p>
                 <p>Cienīgmātei sirds tik grūta. Kā viņus visus izaudzinās! Nelielajā Kurzemes Randavas draudzītē trūcīga iztikšana. Cienīgtēvs pats sevi mierināja ar Dieva svētību — gan jau izvilks. Bet liela galvas lauzīšana bija tomēr. Par mazo piecus gadus veco Līzīti un trīs gadus veco Krustiņu bija vismazākā bēda, tie vēl auga kā zālīte laukā. Velta vēl tikko sāka mācīties, jo viņai pa Lieldienām palika tikai astoņi gadi. Nopietni ko pārdomāt bija par trīspadsmit gadus veco Kārli un vienu gadu jaunāko Vili. Bija jau sen nospriests sagatavot viņus uz reālskolas ceturto klasi; cienīgtēvs pats, klasisko izglītību baudījis un izbaudījis tās rūgtumus, bija tai stingrs pretinieks.</p>
                 <p>Acumirkli viss jautājama smaguma punkts grozījās ap Gobu vecāko meitu Gaidu. Tai nupat paliks septiņpadsmit </p>
                 <pb/>
                 <p>gadu, un līdz šim laikam vēl mācītājs ar cienīgo nebija varējuši vienoties, vai Gaidai, kā sievietei, vajadzīga arī skolas izglītība, jeb labāk ir, ka aprobežojas tikai ar mājas izglītību vien. Māte bija par pirmējo, tēvs par pēdējo. Līdz šim Gaida līdz ar Kārli un Vili mācījās mājās pie mājskolotājas Annas Petrovnas Gubarjovas krievu valodu, matēmatiku un ģeografiju, jaunās valodas pie mātes; vēsturi un dabas mācības mācīja mācītājs Goba pats.</p>
                 <p>Pāris gadu sūtīt Gaidu uz skolu nebūtu jau arī tēvam galu galā nekas daudz pretī. Gaida dzīvotu Rīgā pie brāļa, dakteŗa Gobas, tikpat kā savā tēva mājā. Divi gadi arī nav pārāk ilgais laiks. Bet kā lai Gaidu tagad piecieš mājās? Mātei grūti nācās vienai visu saimniecību pārvaldīt, un vēl sevišķi pēc gaidāmiem notikumiem...</p>
                 <p>To ievērojot, mācītājs pats gribēja dabūt savu gribu cauri. — Vai tad tiešām citādi nemaz vairs nevarēja kā Gaidu sūtīt dzīves skolā, kā māte teica? Tam viņš iekšēji nekādi nevarēja. Kas sievietei par vajadzību pēc kādas dzīves skolas, blēņas vairāk nekas! Sieviete ir un paliek mājas pavarda guntiņas sargātāja, ģimenes saturētāja; tikai vīrietim vajadzīga dzīves skola. Gaida pieaugs, apprecēsies — varbūt arī ar kādu mācītāju — un dzīvos tāpat kā viņas māte. Jā, tiešām viņš nesaprata, kam viņai tagad vajadzēja iet projām, kur tikdaudz uzdevumu un pienākumu viņu saistīja pie mājas. Ka jaunam skuķim galva blēņu pilna, to mācītājs Goba vēl varēja saprast, bet ka viņas māte, pusmūža cilvēks, varēja meiteni pabalstīt — to viņa prāts nespēja aptvert.</p>
                 <p>Māte no sāniem novēroja tēva iekšējo cīņu. Viņa to</p>
                 <pb/>
                 <p>jau pazina visos sīkumos. Bieži šis jautājums pēdējos gados, Gaidai pieaugot, bija ticis viņu starpā cilāts un kļuvis aizvien asāks. Tagad tas bija jāatrisina galīgi. Kādreiz, kad viņa, sava vīra pārliecināta, tapa šaubīga par savām prasībām Gaidas nākotnes jautājumā, tad pietika, ka tā atcerējās savu jaunību, un atkal viņai radās spars aizstāvēt Gaidas lietu. Viņa bija mazturīgu pilsoņu bērns. Grūta bija bijusi viņas bērnība. Tikko skolu beigusi, tā bija iestājusies pie kāda lauku mācītāja par mājskolotāju. Tur viņai "laime uzsmaidīja" — mācītāja palīgs Goba viņā samīlējās. Tā kā jaunais adjunkts viņai arī patika gluži labi, tad viņi apprecējās. Un nu jau divdesmitais gads, kopš viņi dzīvo laimīgā laulībā, kā mēdz teikt.</p>
                 <p>Lienes kundze par savu dzīvi ārēji nemēdza sūdzēties. Bet ko viņa zināja no dzīves? Tur laukā — pasaulē —  cilvēki dzīvoja, cīnījās, te — it kā stāvošā ezerā, viss kluss, neviena dzīves vilnīša — apkārt viss gaiss it kā sastindzis — ap nekustīgo ezeru... Ai, jā! bija gan arī viņas mazajā dzīvītē bijuši strauji viļņi — kad kādreiz uzpūta liegie pavasaŗa vēji... jā, tad viņš bija saviļņojies — klusais ezers...</p>
                 <p>Tas bija tajos laikos, kad Mārtiņš tik bieži brauca uz Rīgu. Viņš grūti iedzīvojās savā mazajā draudzītē, viņam bija Randavā gaŗlaicīgi bijis pirmajos gados. Tagad tas vairs tikai reti izbrauca svarīgās amata darīšanās; ar savu lauku mācītāja vienmulīgo dzīvi viņš jau sen bija apradis, un ar saviem četrdesmit septiņiem gadiem, kā saka, nogruntējies. Viņai, Lienei, gaŗlaicīgi nekad nav bijis; tādas sajūtas viņa nepazina. Pirmos gadus bērni dzima un mira, tad viņa dzīvoja no priekiem bēdās un nemanīja, kā laiks aizgāja.</p>
                 <pb/>
                 <p>Bet tad notika viņas dzīvē lūzums, savienots ar dziļiem dvēseles pārdzīvojumiem... Sekas bija, ka Mārtiņš vēl vairāk rāvās prom no Randavas; bieži brauca uz lielpilsētu laimes meklēt, bet katrreiz sašļucis atgriezās atpakaļ. Kad likteni grozīt neizdevās, tad tas sarūgtināts atmeta ar roku un palika drūms pret visu apkārtni, un pirmā kārtā pret sievu. Vai viņš tikai ilgojās pēc plašākas dzīves, nabaga Mārtiņš?...</p>
                 <p>Tagad abi viņi sen vairs nejūsmoja par kādu dzīves pārmaiņu, tik dzīvoja klusi tālāk. Bērni auga, un nu bija jāgudro par bērnu nākotni — tā tagad bija pirmā vietā.</p>
                 <p>Par puiku nākotni arī mācītājs prata spriest ļoti sapratīgi. Viņš atcerējās savu bērnību, savu jaunību un savas patstāvīgās dzīves sākumu; viņš saprata it labi savas paša audzināšanas trūkumus un centās no tiem izsargāt savus dēlus. Bet tiklīdz kā runa nāca par meiteņu audzināšanu, tā viņš sprieda partejiski, kā allaž vīrietis par sievieti.</p>
                 <p>Gaida bija vecākā, tēvs viņu ļoti mīlēja. Varbūt arī tādēļ viņš gribēja to paturēt mājās, cik iespējams ilgi, jo, ja Gaida aizies uz skolu, tad jau tikpat kā projām uz visiem laikiem. Vēlāk apprecēsies...</p>
                 <p>— Gaida nedrīkst precēties! — māte, instinktīvi sajuzdama tēva spriedumu, sevī protestēja. — Vismaz ne gluži jauniņa, nekā no pasaules neredzējusi — taisni no tēva mājas vīra mājā. Kā viņa pati savu agro apprecēšanos bija nožēlojusi. Cik grūts bija viņas mūža no tā laika: bērni, rūpes, saimniecība, katru dienu viens un tas pats.</p>
                 <p>— Ne tādu vien dzīvi es vēlētos Gaidai. Bet kādu īsti,</p>
                 <pb/>
                 <p>to es vairs ar savu aptrulušo prātu neņemos izšķirt, tikai citādu, citādu! Gan Gaida pati zinās kādu, vajag tikai viņai pašai dot izvēli tāpat kā puikām. — Tā Gobas kundze, pie sevis turpinādama savu pārdomāšanu, nopūtās un smagi soļoja savam vīram līdzās.</p>
                 <p>To visu viņa desmitām reižu bija Mārtiņam teikusi, bet viņš vienmēr bija stūrgalvīgi palicis pie sava. Tikai pašā pēdējā laikā viņai izlikās, ka tas bija sācis tā kā drusku šaubīties, un tādēļ viņa gribēja kalt dzelzi, kamēr tā karsta. Un laiks arī vairs necieta.</p>
                 <p>Visu gaŗo ceļu no mājām līdz kapsētai un atkal atpakaļ tie, gar upmalu pa ievāju staigādami, par to vien bija runājuši un klusēdami katrs sevī turpinājuši sarunas pavedienu.</p>
                 <p>Mācītajā kundze mazliet apstājās, viņai pēdējā laikā grūti nācās staigāt. Mācītājs paskatījās uz savu sievu.</p>
                 <p>— Tu, Liene, gan esi piekususi? Līdz mājām vēl labs gabaliņš ko iet, vai neatsēdīsimies?</p>
                 <p>— Jā, es gribu gan drusku atpūsties.</p>
                 <p>— Sēdi tu uz tā celma, es atlaidīšos zālītē.</p>
                 <p>Abi atsēdās, saskatījās un abi neveikli pasmadīja.</p>
                 <p>— Tā, nu mēs atkal iztirzājām vecu veco jautājumu, bet vēl ne pie kāda gala nenonācām. Un Gaida prasa izšķiršanu. — Lienes kundze uzsāka.</p>
                 <p>— Vai tu tiešām neļausi sevi pārliecināt un nepierunāsi arī Gaidu?</p>
                 <p>— Tu zini, Mārtiņ, tas būtu pret manu pārliecību.</p>
                 <p>— Nu tad es kā tēvs noteikšu, un kā es teikšu, tā paliks. — Mācītājs Goba kairināts atteica un aizgriezās.</p>
                 <p>— Zināms, saprotams — tu esi noteicējs — to tev neviens nevar ņemt, — Gobas kundze pastrīpoja ar uzsvaru.</p>
                 <pb/>
                 <p>Despots, varmāka, kā tad, kā tad... — Mācītājs iekaisis piemetināja.</p>
                 <p>Iestājās īss klusums.</p>
                 <p>— Nezin kāda velna jums sieviešiem tajās skolās vajag? — Goba pēc brītiņa ātri izgrūda, bet viņa balsī bija manāms tāds pieļāvīgāks tonis.</p>
                 <p>— Nezin, kā tev toreiz vajadzēja, kur tu tā tiecies pēc citas vietas?</p>
                 <p>Mācītājs sarauca pieri un pameta niknu skatu uz sievu. — Kādēļ es to darīju? Kādēļ? — viņš jautāja, viņu it kā caururbdams ar savu skatu.</p>
                 <p>Lienes kundze nodūra galvu un sarāvās it kā mazāka. Tik pēc brītiņa viņa nedroši piebilda: — Gaida sāk ilgoties pēc dzīves. Kādu mēs šeit viņai varam dot? Vai tu ar varu gribi nomākt šīs ilgas viņas krūtīs, jā — vai tu to drīksti!</p>
                 <p>Mācītājs neatbildēja. Sabozies viņš kodelēja zobos savas bārdas galu. Liene bija aizkārusi kādu vārīgu vietu vecās atmiņās. Jā, tas toreiz bija grūts nemiera laiks. Ar kādām sāpēm viņš pats bija atsacījies no savām cerībām. Un Gaida, viņa bērns, jau tāpat tiecas pēc kaut kā plašāka. Viņa gan bija sieviete, bet vai tādēļ viņai mazāk sāpēs tā pati dvēseles sāpe... Viņa tik pilna prieka un līksmības, viņai tāds spēcīgs temperaments. Arī viņi, viņš un māte, tādi bija bijuši jaunībā... vai viņš ar varu viņas iekšējo sparu lai nomāktu? Nē, nē, to viņš nedrīkstēja. Lienei bija taisnība, to jau tas sen bija sajutis, tik negribēja vēl klaji atzīties. Viņš smagi nopūtās.</p>
                 <p>Gobas kundze pameta nemierīgu skatu uz savu vīru. — Es esmu atpūtusies, un mēs varētu atkal iet; būs drīz launags jādod saimei ēst, — viņa klusi teica.</p>
                 <pb/>
                 <p>Mācītājs palīdzēja sievai piecelties. Tad tas paņēma viņu zem rokas, un abi gāja uz mājas pusi.</p>
                 <p>— Nu labi, lai tad arī notiek pēc jūsu prāta. Tas mani vismaz apmierina, ka Gaida pati tik negrozāma savā gribā, — mācītājs ātri izgrūda, izlikdamies netaisni pārvarēts.</p>
                 <p>Gobas kundze tik labvēlīgu spriedumu nebija gaidījusi un izbrīnījusies uzskatīja savu vīru, it kā neticēdama savām ausīm.</p>
                 <p>— Ko nu brīnies, aušīgā māte! — viņš piespiedās jokot.</p>
                 <p>— Paldies Dievam! — viņa priecīgi iesaucās.</p>
                 <p>Abi sajuta lielu atvieglinājumu, it kā smagu kopīgu nastu būtu kalnā uzstiepuši...</p>
                 <p>— Cik šogad agrs, jauks pavasaris, šodien tikai vēl pirmais maijs un viss jau zaļš; ievas drīz būs noziedējušas. — Mācītājs Goba nolauza ievas ziediņu un sniedza to sievai.</p>
                 <p>— Kā man ieviņas patīk, es to būtu lauzusi pilnu klēpi — te viņu tik daudz, bet man no viņām sāp galva.</p>
                 <p>Mācītājs Goba ciešāk satvēra sievas roku. — Iesim taisni caur bērzu birzi, tev tikai mazliet ir jāpakāpjas gar krastmalu kalnā, es palīdzēšu. Vai tev, Liene, nebūs par grūtu?</p>
                 <p>— Nē, nē, tikdaudz jau es vēl varu, — Gobas kundze, neveikli smaidīdama, atteica, un abi lēnām kāpa gar gravas malu uz augšu.</p>
                 <p>Gaiss bija pilns plaukstošu pumpuru apreibinošas smaržas. Abi jutās pacilātā garā. Tāpat kā šodien tie priekš divdesmit gadiem roku rokā bieži staigāja pa gravu, gar upmalu, jokoja, tērzēja, paslepus trallināja kādu dziesmiņu, bīdamies, ka kāds draudzes loceklis </p>
                 <pb/>
                 <p>nenoklausās jauna mācītāja pasaulīgās dziesmās un jaunās cienīgmātes skaļajos smieklos. Toreiz vēl valdīja stingri uzskati par draudzes gana pasaulīgo dzīvi. Tagad arī mācītājam nav vairs grēks uzsvilpt mežā kādu jautru meldiņu, ja tas tik nāk no sirds. Laiki mainījās, un viņiem līdz arī Mārtiņš ar Lienu. Viņu dziesmas pamazām apklusa. Tagad tikai retumis viņi abi vairs uzņēma tādas garākas kopīgas pastagāšanās kā šodien. Nebija jau arī vaļas it nemaz, sevišķi Lienei bija arvien rokas pilnas darba, tā ka ne mirklis nebija svabads; un tad bez mūžīgajiem pavadoņiem, bērniem, tā ne soļa nekur netika projām, ja negribēja ar varu izrauties kā šodien, kad viņa ar bārienu bija Gaidai iespiedusi rokās mazo Krustiņu, stingri piekodinādama, lai pieskata arī Līzīti un nerātno Veltu. Arī par Kārli un Vili viņai bija mūžīgas rūpes, bet tos nu nekādi vairs nevarēja nosargāt, tie gluži vienkārši bija jāatstāj Dieva rokā. Arī tagad viņai prāts jau metās nemierīgs, ka tikai Gaida nav pametusi Krustiņu, pati aizskrējusi ar Kārli un Vili. To iedomādamās, viņa paātrināja soļus.</p>
                 <p>Ar pastaigāšanās gala iznākumu apmierināti, abi ātriem soļiem pa gatvi tuvojās mācītāja muižiņai.</p>
                 <p>Tur tā stāvēja saulainā pakalnītē, mazas upītes Vizmas malā, pelēka, tumšiem apdrupušiem stūriem, zemiem logiem, sarkanu dakstiņu jumtu. Slaidi, balti bērzi, kuplas liepas viņu sargāja no vētras brāzieniem. Mājas galā, pāri pār visiem kokiem pacēla savu virsotni vecs ozols — milzenis ar izdrupušu serdi. Ozola galotnē — liela stārku ligzda, kuŗas dēļ arī laikam mācītāja muižiņa iesaukta par Stārku ligzdu. Jau agrā pavasarī stārku pāris atlaidās ik gadus un visu vasaru</p>
                 <pb/>
                 <p>dzīvoja mierīgu dzimtas dzīvi, bet līdz ko tuvojās rudens, tā viņš kļuva nemierīgs un ar visu savu pieaugušo saimi laidās prom uz dzidrākiem novadiem, tā kā dažs labs cilvēku bērnu pāris to apskauda klusībā... Vēlā rudenī vecajā ozolā mitinājās kāds cits pāris — pelēkas pūces. Ar savu skarbo, nelaimi vēstījošo ķērkšanu tās baismīgajās, tumšajās rudens naktīs biedē klusās mājas iedzīvotājus. Omulīgi ir mācītāja muižā, kad slaidais stārku pāris mīt ozola galotnē... drausmīgi, kad pūces saimnieko ozola serdē...</p>
                 <p>— Mūsu Stārku ligzda! — mācītāja kundze iesaucās.</p>
                 <p>— Un tomēr es viņu mīlu! — viņa it kā pabeidza kādu iekšēju domu.</p>
                 <p>— Tā mūsu pasaule, kā lai viņu nemīlam, — mācītājs piebilda. — Lūk, kā mazie putniņi ēd, kā izsalkuši, mutes vien kust.</p>
                 <p>— Kuŗi? — vēl jau nav mazo.</p>
                 <p>Viņš iesmējās. — Nē, mūsu pašu mazie. Ej, zvirbuļi!</p>
                 <p>Bērni visi reizā pagrieza galviņas pret nācējiem, bet nelikdamies traucēties, turpināja savu maltīti. Tikai slaika, tumšmataina meitene ar troksni piecēlās un skrēja vecākiem pretī.</p>
                 <p>— Nu? — viņa prasīja, savām tumšām, platām acīm nepacietīgi māti un tēvu vērodama.</p>
                 <p>— Labi. — Māte īsi atteica un pasmaidīja.</p>
                 <p>— Skola vai māja? — meitene vēl šaubīdamās jautāja.</p>
                 <p>— Skola, skola.</p>
                 <p>— Kā? Tā jau ir aizmugures sazvērastība, — tēvs jokodams pārmeta.</p>
                 <p>— Tu manu mīļo, zelta māmuliņ! — meitene strauji krita mātei ap kaklu.</p>
                 <pb/>
                 <p>— Gaida, lēnāk, lēnāk! — tēvs aizrādīja.</p>
                 <p>Gaida sabijusies atrāvās un ar rūpēm uzskatīja māti.</p>
                 <p>— Piedod, māmiņ! Vai tu neesi piekususi? Nāc atsēdies tur uz sola, atnesīšu tev krūzi piena un svaigu kviešu plāceni. Vai tu drīksti ēst plāceni, gluži siltu?</p>
                 <p>— Nē, bērns, es tagad nedrīkstu. — Gobas kundze</p>
                 <p>atsēdās uz norādītā sola.</p>
                 <p>— Es jau domāju. Tad atnesīšu tev kādu kaltētu maizīti. Tev taču arvien vēl ir laba ēstgriba, vai ne?</p>
                 <p>— Jā, Gaida, man tagad ir arvien laba ēstgriba. Bet man vairs nav vaļas, mēs aizkavējāmies — man jāiet pie saimes.</p>
                 <p>— Es visu ar Sapu nokārtoju, esi mierīga; es jau domāju, ka priekš launaga nepārnāksit. Anna Petrovna tikmēr pieraudzīja mazos.</p>
                 <p>— Tas bija prātīgi! — māte pieglauda savu vecāko. Jaunākie, skaļi trokšņodami, turpināja launagu.</p>
                 <p>— Un mani tu nemaz neapmīļosi, Gaidule? — tēvs aizvainots pārmeta.</p>
                 <p>— Manu pūcīgo papucīt, tu gudro, labo! — Un Gaida metās arī tēvam ap kaklu, to žņaudza un spaidīja ar visu savu aizturēto prieku. — Es esmu tik laimīga, ak, kad tu to zinātu, manu papucīt.</p>
                 <p>Tēvs apmierināts uzsita Gaidai uz pleca. Mātes seja priekā staroja. Jā, tā bija prieka diena, šis pirmais maijs!</p>
                 <p>— Mana zelta māmuliņa! — Un atkal Gaida griezās pret māti, kuŗa rokām it kā atgaiņājās, baidīdamās no Gaidas straujajiem apkampieniem.</p>
                 <p>— Nē, nē, māmiņ, nebīsties! mana mīļā, mīļā māmiņ. — Un Gaida rūpīgi sakārtoja mātes ērtās ampīra kleitas </p>
                 <pb/>
                 <p>kroķes. Tēvs jau bija iegājis lievenī, kur bērni to skaļi apsveica.</p>
                 <p>Māte ar meitu vēl kādu brīdi palika uz sola sēžam un jautri apspriežam tik svarīgo jautājumu visos sīkumos.</p>
                 <p>Gaida bija apmierināta, viņa tagad juta cietu pamatu zem kājām. Māte piecēlās un gāja uz lieveni. Gaida viegli kā stirniņa aizskrēja pa gatvu lejā uz upmalu un sauca pilnā balsī pāri upei — uhu! u—hu! hallera — hu! — Skraidīja šurpu turpu pa graviņu, lauza ievu ziedus, ieelpoja ziedu smaržu pilnu krūti un smējās, smējās, rokas tālumā izstiepusi, pati nezinādama kādēļ, kam pretī tās sniegdama. Tad uzkāpa augstu kādā lielā ievā un tās zaros šūpojās kā jauna vāverīte. Viņai sirds vai pārplūda no prieka un laimības. Tad nolēca zemē, svaidīja ievu ziedus upē. Daudz netrūka, ka būtu arī pati upē lēkusi un izpeldējusies, bet apdomājās. Vēl agrs, ūdens salts, nav vēl noziedējis — varētu sasaldēties, un tad māte bēdātos.</p>
                 <p>— Mīļā, labā māmiņa, viņa slima. — — Kaut drīz tas būtu gaŗām un tā jaunā māsiņa būtu klāt! — Gaida katrā ziņā sagaidīja māsiņu. Viņa jau bija liela, viņa saprata visus dabas noslēpumus; viņa zināja, kā rodas kumeliņi, mazie baltie jēriņi un glupie teliņi. Par brālīšiem un māsiņām māte bija toreiz, kad vēl nebija Krustiņa pasaulē, izstāstījusi. Viņa par to nemaz nebrīnījās — tas jau bija tik saprotami — kas tur ko brīnīties. Un tagad tā ar vēl siltāku mīlestību un uzmanību izturējās pret māti; bija pakalpīgāka — paklausīgāka, nerunāja daudz pretī, nekaitināja to nekad ar savu ietiepību kā citkārt; arī Kārli un Vili tā apsauca, </p>
                 <pb/>
                 <p>kad tie bija nerātni, un vispār lūkoja izsargāt māti no nepatikšanām, cik varēdama.</p>
                 <p>Vēl brītiņu viena pati ar sevi palīksmojusies un pajūsmojusi, Gaida salauza krāšņu ievu ziedu pušķi un aizskrēja taisnā ceļā uz māju kalnā, cauri krūmiem un ceriem, tos aplauzīdama un par skrambājumiem uz kailajām rokām nebēdādama. Pa visu māju šovakar atskanēja Gaidas gaviles.</p>
                 <pb/>
             </div>
             <div type="chapter">
                 <head>2. STĀRKI NĀK!</head>
                 <p>Gaida ar brāļiem, Kārli un Vili, sēdēja darba istabā un strādāja kopā ar Annu Petrovnu, kurai šodien sāpēja galva. Viņa uzdeva abiem puikām katram pa diviem grūtiem uzdevumiem rēķināšanā un Gaidai domrakstu Pavasaris. Ar tiem viņi noņemsies kādu stundu, un tikmēr tai būs miers.</p>
                 <p>— Tā, bērni, esiet nu rātni, pastrādājiet labi čakli savus uzdevumus un tad pasauciet mani, es tepat dārzā zem liepām būšu — Anna Petrovna stingri noteica un posās uz iešanu.</p>
                 <p>— Labi, labi, Anna Petrovna, — zēni nosauca pakaļ.</p>
                 <p>Gaida nesacīja nekā, tikai domīgi noskatījās pa logu pakaļ skolotājai, kā viņa lēniem soļiem gāja un nosēdās zem liepām.</p>
                 <p>Anna Petrovna bija tik nogurusi. Tas nebija vieglais darbs mācīt šos trīs rezgaļus, un viņa apzinīgi pildīja savu uzdevumu, viņa mīlēja šos nerātnos bērnus. Jau trīs gadi viņa bija Raudavas mācītājmuižiņā par mājskolotāju. Lai gan darbs bija grūts, tomēr Anna Petrovna nevarēja sūdzēties, nekur jau nebija vieglāk, bet šeit tā jutās kā mājās, tā viņa bija svešajā mācītāja dzimtā iedzīvojusies. Atpūta viņai bija vajadzīga, to arī Gobas bija sapratuši un solījušies viņu pa vasaru atsvabināt no stundām. Mācītājs bija sarakstījies ar kaimiņu Gailēnu saimnieka Pārupa dēlu, Pēterburgas studentu, un tas bija apsolījies uzņemties pa vasaras </p>
                 <pb/>
                 <p>brīvlaiku dot Gaidai un puikām stundas viņas vietā. Tā būs labi, viņa garīgi atpūtīsies, un labprāt pārraudzīs kundzes vietā saimniecību šovasar, kad kundze pati būs saistīta pie bērnu istabas. Viņa pazina labi visu māju, un ļaudis viņu labi ieredzēja, gan jau tā lieta ies. — Anna Petrovna atlaidās uz ērtā sola, atlika galvu rokās un skatījās zaļajā liepu biežņā.</p>
                 <p>Bērni palika istabā strādājam. Kārlis savus uzdevumus drīz vien izrēķināja, viņš bija labs matēmatiķis. Viļam nemaz negribēja veikties; ar pūlēm tas tika ar pirmo uzdevumu galā, bet otru tas nevarēja ne ar Kārļa palīdzību veikt. Galva tam bija tā samulsusi, ka tas nevarēja atcerēties, vai 6x9 ir 54 vai 45.</p>
                 <p>— Nu, rēķiniet ātrāk, neprašas! — Gaida dusmīgi uzsauca brāļiem. — Ejiet ārā, netraucējiet mani!</p>
                 <p>— Nu, nu, mamzel Nituš, mēs jau gan būsim gatavi, bet tu ar savu "pavasari" te skābsi vēl dažu labu stundiņu, — Kārlis atcirta māsai pretī; tad ātri uzrakstīja Viļa burtnīcā pēdējā uzdevuma iznākumu un ar troksni aiztaisīja grāmatas ciet. Abi puikas, lepni galvas pacēluši, izskrēja no darba istabas. Gaida tik noskatījās, kā brāļu papēži vien nozibēja gar logu.</p>
                 <p>Tā bija labi. Nu viņa bija viena un varēja netraucēti koncentrēt savas domas ap savu sacerējumu. Pavasaris — tas jau bija tik pateicīgs temats, un vēl tagad, kur visapkārt dabā ir ziedonis, Anna Petrovna vienmēr prata izvēlēt kaut ko no apkārtējās dzīves. Tēvs arī bija visu nedēļu dabas mācības stundā runājis par pavasari, par saules staru dzīvinošo iespaidu uz augu un dzīvnieku valsti. Tā viņai nemaz nenāksies grūti uzrakstīt uzdoto apcerējumu. Tikai jāizstrādā papriekš</p>
                 <pb/>
                 <p>labi plašs plāns, tas jau arvien tas galvenais un patiesībā tas grūtākais. Gaida sāka nodziļināties savā tematā. Bet nu radās jautājums, vai aprakstīt agru vai vēlu pavasari; iesākt jau no sniega kušanas, ledus iešanas jeb izvēlēt vēlāku pavasaŗa posmu; tad — vai rakstīt par teliņiem un jēriņiem arī jeb aprobežoties tikai ar nedzīvo dabu vien. Kā tik viņa visus šos jautājumus nevarēja iedomāties un par tiem apprasīties Annai Petrovnai!</p>
                 <p>Tā Gaida mocījās ar sacerējuma plānu un nepacietīgi kodelēja spalvas kāta galu, kad ieraudzīja pa logu Veltu, kas viņai māja ar roku.</p>
                 <p>— Ak, liec mani mierā! — Gaida dusmīgi uzkliedza Veltai. Bet tā neatstājās un nāca tuvāk logam.</p>
                 <p>— Gaida, nāc laukā! — Velta noslēpumaini čukstēja, Anna Petrovna aizmigusi. Nāc uz kūti. Ziedaļai atnācis mazs teliņš.</p>
                 <p>Gaida kā elektrizēta uzlēca kājās un ar pāris lēcieniem bija laukā pie Veltas. Viņas Ziedaļa bija atnesusies! Visu nedēļu jau viņa gaidīja; lopu meita Trīne bija apsolījusi viņai tūdaļ paziņot. Velta tikko jaudāja Gaidai pakaļ izskriet.</p>
                 <p>Kūtī ap Ziedaļu bija jau sapulcējušies visi bērni pilnā skaitā; netrūka ne Līzītes, ne Krustiņa, ne mazā zosu gana Jēpīša un viņa jaunākā brālīša Pēcīša. Lopu meitas Trīnes piecus gadus vecā meitiņa Mālīte bija gluži tuvu klāt pie Ziedaļas pieslējusies un glaudīja jaunā teliņa galvu; viņa jutās kā dienas varone, jo viņa kā Trīnes meita kūts lietas pārzināja vislabāk.</p>
                 <p>— Līzīt, nāc tuvāk, nāc, paglaudi tu arī mazo teļuku; viņš nupat kā šorīt atnācis. Nāc vien, nekož!</p>
                 <pb/>
                 <p>Tā Mālīte drošināja Līzīti. Bet Līzīte vēroja šaubīdamās Ziedaļu, vai tā to pieļaus.</p>
                 <p>— Man bail, Ziedaļa badīs, tā skatās dusmīgi uz mani.</p>
                 <p>Līzīte bailīgi atrāvās tālāk.</p>
                 <p>Gaida aizelsusies ieskrēja kūtī, atbīdīja bērnus pie malas un piegāja pie savas mīlules Ziedaļas.</p>
                 <p>Ziedaļa, it kā viņu pazīdama, gurdeni pacēla galvu un gribēja piecelties, bet atkal atlikās atpakaļ. Gaida glaudīja Ziedaļas pieri un pakasīja starp ragiem, viņa mierīgi ļāvās.</p>
                 <p>— Manu Ziedaļiņ, manu gotiņ! — Gaida mīlināja.</p>
                 <p>Mazais telēns bija atkal nolicies mātei līdzās un snauda omulīgi.</p>
                 <p>Bērni, mutes atplētuši, brīnījās un ar cienību uzskatīja Gaidu, ka tā nebijās no ragainās Ziedaļas. Līzītei arī nu bija radusies lielāka drosme un, Gaidai svārkos ieķērusies, tā skatījās Ziedaļai acīs.</p>
                 <p>— Jēpīt, puisīt, paskrej nu un atnes mīkstu zālīti tepat no sētmalas, dosim Ziedaļiņai, viņa šodien nav ganībās bijusi. — Gaida lūdza zosu ganiņu.</p>
                 <p>— Es arī, es arī! — kliedza Kārlis, Vilis un Velta. Visi izskrēja zāles plūkt.</p>
                 <p>Gaida palika kūtī ar mazajiem bērniem. Viņa tos pieveda gluži klāt un atļāva katram pa reizai noglaudīt tā Ziedaļu, kā mazo telēnu, par ko mazie bija ļoti priecīgi.</p>
                 <p>Tad atnāca lielākie bērni ar zāļu klēpjiem, jautri smiedamies un grūstīdamies. Katrs gribēja dot Ziedaļai pa šķipsnām, bet arī baidījās. Gaida bija visiem par starpnieci. Mazajam telēnam tā neatļāva dot, tas tik pienu vien vēl varot dzert. Viņš kārīgi plātīja muti, bet nedabūja nekā.</p>
                 <pb/>
                 <p>— Pagaidi, tu palaidni, vēl tu nedabūsi, lai ēd māte — būs tev piens ko zīst. — Gaida to mīlīgi bīdīja pie malas, kamēr Ziedaļa ēda.</p>
                 <p>— Kādēļ Ziedaļa šodien nav ganībās? — Velta vientiesīgi prasīja.</p>
                 <p>— Tu muļķe, viņai taču teliņš atnācis. — Vilis svarīgi paskaidroja.</p>
                 <p>— Kāda viņa vāja palikusi! — atkal Velta brīnījās.</p>
                 <p>Kārlis, Vilis un Jēpītis skaļi iesmējās; arī mazā Mālīte smējās līdz.</p>
                 <p>— Viņai taču vairs nav teļuka vēderā, — vienkārši izskaidroja zosu Jēpis.</p>
                 <p>Velta izbrīnījusies uzskatīja Jēpi, tad Ziedaļu un, šaubīdamās par Jēpja dabas zinību spējām, paskatījās uz Gaidu kā augstāko instanci. Arī Līzīte un Krustiņš vaicādami vēroja Gaidu.</p>
                 <p>— Jā, bērni, Jēpīšam taisnība, Ziedaļai ir pieradies teliņš; tādēļ viņa tāda vāja sakritusies, nabaga Ziedaļiņa.</p>
                 <p>— Iesim nu, bērni — Gaida teica pēc brītiņa un paņēma Līzīti un Krustiņu pie rokas. Citi gāja nopakaļ, pārrunādami notikumu.</p>
                 <p>Laukā, aplokā gulēja saulītē cūka un zīdīja savus desmit sivēnus. Bērni apstājās un ziņkārīgi skatījās.</p>
                 <p>— Viņi apēdīs ruksīti, tie mazie sivēniņi, viņi to apēdīs! — Līzīte izbijusies iesaucās.</p>
                 <p>Gaida iesmējās, un lielie bērni nicīgi uzskatīja Līzīti.</p>
                 <p>— Nekā, viņi jau neēd to cūku, viņi tikai zīž, — atkal Jēpītis paskaidroja pašapzinīgi.</p>
                 <p>— Bet Jēpīt, tu šodien nemaz savas zosis negani. Ka tu nedabū bārienu no Trīnes.</p>
                 <p>— Mātītes perē, un tēviņi tepat pa teļu aploku; Māruks </p>
                 <pb/>
                 <p>viņiem izbēra miežus, tie nekur neies — Jēpītis attaisnojās.</p>
                 <p>— Nu tad nāc mums līdz, gudriniek! Iesim pļavā "vistiņas ķert." Nāciet bērni visi, šodien es ar jums vēl kopā paskriešos. Es tagad esmu liela. Rudeni braukšu projām uz Rīgu, ģimnazijā, un tad man visu vasaru jāmācās.</p>
                 <p>Jēpītis klausījās, pirkstu mutē iebāzis.</p>
                 <p>Citi bērni brīnījās un nesaprata, mazie ieķērās Gaidas svārkos; it kā negribēdami to projām laist no sava vidus.</p>
                 <p>Drīz visi gavildēdami aizskrēja pār tīrumu uz līcīti lejā upmalā.</p>
                 <p>Gaida gluži aizmirsa, ka viņa nu bija liela, ka viņai jāmācās uz eksāmeniem, viņa rotaļājās līdz ar visiem mazajiem. Viņai bija viena alga ko darīt, tikai skriet un kustēties, dziedāt un trakot vien gribējās. Un mazie bija priecīgi, ka Gaida tik draudzīgi turējās ar viņiem kopā.</p>
                 <p>Sevišķi Jēpis bija laimīgs, kad Gaida to saķēra un tam ar savu mutes lakatiņu aizsēja acis. Tad tas atkal pūlējās saķert taisni Gaidu. un, ja viņam tas izdevās, tad viņa laimei nebija robežu. Visi bija bezgala priecīgi un jautri, trokšņodami skrēja, klupdami krizdami — un tas jau darīja vēl sevišķu prieku! Kad Jēpis zināja, ka Gaida viņu tagad neķers, tad tas nogāja nomaļus un lasīja piekalnē vijolītes, ko pasniegt Gaidai. Viņš zināja, Gaida sacīs paldies un laipni pasmaidīs. Tas bija tik skaisti! Tik silti viņam tapa ap mazo sirsniņu... tikai retumis viņam kāds tā uzsmaidīja. Tēvs viņu arvien bāra un māte kūla, kad tas zosis nebija labi noganījis, kamēr viņš grāvī lasīja puķītes vai ogas.</p>
                 <p>Nebija vieglas dienas mazajam zosu ganiņam. Vienīgais</p> 
                 <pb/>
                 <p>prieks bija, kad varēja kopā ganīt ar Brenci. Tas jau bija liels vīrs — viņš ganīja mācītāja un krodzinieka govis. Tam bija tāds liels krājums pasaku; arī pats viņš prata izgudrot visādus šausmu stāstus par laupītājiem, nēģeriem un indiāņiem. Tas bija tik jauki, kad viņi divi mežmalā netraucēti varēja iedziļināties teiku pasaulē. Ko visu gan Brencis zināja: par Imantu, Zilo kalnu, par Lāčausi Kurbadu, tautas dziesmas viņš mācēja, un labprāt viņš tās mācīja arī Jēpim. Viņi abi bija lieli draugi. Gadījās gan, ka abi kādreiz saķildojās, bet kur tad nu bez tā, — drīz jau atkal izlīga, un tad Brencis bija vēl sirsnīgāks.</p>
                 <p>— Lūk, lūk, kur stārki nāk! — Gaida priecīgi izsaucās.</p>
                 <p>— Skat', cik lepns mūsu stārku pāris pļavā staigā, kaklus pacēluši, tēviņš un mātīte. —</p>
                 <p>Arī Kārlis priecājās.</p>
                 <p>— Tie meklē vardes. Ķersim viņus ciet! — Velta sauca, likdamās skriet uz stārku pusi. Līzīte un Krustiņš devās pakaļ. Bērniem tuvojoties, stārki pacēlās un laidās projām.</p>
                 <p>— Stārķīt, stārķīt, atnes man vien' brālīt'! — sauca Velta.</p>
                 <p>— Man mazu māsiņu! — Līzīte piebalsoja.</p>
                 <p>— Man nē, man nē! — Jēpis pretojās, viņam laikam pietika ar zosu un mazā brāļa Pēcīša ganīšanu. — Jums nesīs, Veltiņ, Līzīt... viņš noslēpumaini piebilda. — Kārlis un Vilis apstiprinādami pamāja ar galvu. Viņi jau arī bija lieli gudrinieki...</p>
                 <p>Stārki uzlaidās mācītāja muižas vecajā ozolā.</p>
                 <p>Saule jau bija it zemu.</p>
                 <p>Gaida iedomājās savu "pavasari". Ko gan teiks Anna</p>
                 <pb/>
                 <p>Petrovna, tā nu būs skaitusies, redzēdama viņas tukšo burtnīcu, un viņai jau tā galva sāpēja. Bet šoreiz taču bija nopietns iemesls — Ziedaļa... un tā kopā ar bērniem paskrieties arī kādreiz vajadzēja. Reti gan viņa tagad vairs gāja ar mazajiem. Nebija vairs īsta prieka, it kā vientiesīgāki bija tapuši Gaidai tie mazie brāļi. Kaut jel drīzāk atbrauktu Gailēnu Anita no skolas — ar to būtu pavisam cita lietā. Nē, ar tiem mazajiem knēveļiem tiešām vairs nekāda prieka nebija... Gaida novēroja izdevīgu brīdi un aizšmauca nepamanīta no saviem rotaļu biedriem...</p>
                 <p>Annas Petrovnas nekur neredzēja. Gaida ielavījās darba istabā, paķēra burtnīcu un iegāja dārza lapenē. Viņa uzrakstīs sacerējumu un tad to pasniegs Annai Petrovnai — lai redz, ka viņa darbu neaizmirst vis. Atsēdās lapenē, atvēra burtnīcu un sāka pārdomāt... Ilgi — ilgi domāja. Tas pavasaris tāda savāda lieta! Kad varētu visu to uzrakstīt, ko sajūt, ko domā... Domāja — domāja, un, nezin kā, — ieradās acīs asaras.</p>
                 <p>Tad izdzirda, ka lēniem soļiem tuvojas māte, un Gaida spītīgi iecirta galvu.</p>
                 <p>— Anna Petrovna tevi meklēja, kur tu biji? — māte noprasīja.</p>
                 <p>— Kur biju, — teļu aplokā.</p>
                 <p>— Ko tad tur darīji?</p>
                 <p>— Ko darīju, — skrēju.</p>
                 <p>— Tev nu gan, Gaida, laiks būtu atmest tās rotaļas ar tiem mazajiem.</p>
                 <p>— Nu ko tad? Adīt zeķes, vārīt pusdienu, auklēt mazos — auklē vien pati! — Gaida iekaisusi rupji atcirta.</p>
                 <p>— Gaida!</p>
                 <p>Gaida novērsās sānis, — viņa kaunējās par savu nepamatoto </p>
                 <pb/>
                 <p>rupjību pret māti, pati nosodīja sevi šādas untumainības dēļ.</p>
                 <p>Mātei likās, it kā viņa būtu asaras pamanījusi Gaidas acīs.</p>
                 <p>— Kas tev ir, bērns? — viņa laipnāk prasīja un mīļi pieskārās pie Gaidas pleca.</p>
                 <p>— Ak māmiņ, es nezinu, kā man ir — tik netīk vairs pašai rotaļāties — gaŗlaicīgi.</p>
                 <p>— Saprotams, tu taču neesi vairs bērns. Esi nu prātīga. Rotaļu laiks nu pāri, saki ardievas bērnībai. Rotaļu vietā stāsies darbs.</p>
                 <p>— Darbs, darbs! — es negribu strādāt cauru dienu, nē, negribu šūt, lāpīt, bērnus auklēt kā tu. — Gaida palika arvien nervozāka.</p>
                 <p>— Tas sievietes darba lauks, tāda nu reiz ir tā darba dalīšana starp sievieti un vīrieti, — māte centās nopietni pārliecināt savu pieaugušo meitu.</p>
                 <p>— Tad es labāk gribētu vīrietis būt!</p>
                 <p>— Mīļā meitiņ, es arī to gribētu, jā, patiešām.</p>
                 <p>— Ha—ha—ha! — Gaida smējās, un asaras ritēja pār vaigiem — māmiņ, tu arī gribētu — ha,ha!</p>
                 <p>— Gaida neaušojies! — māte izbijusies apsauca.</p>
                 <p>— Māmiņ, rau', kur stārki nāk! kā tev patīk mūsu stārku ligzda? Man viņa tā apnikusi, tā apnikusi.</p>
                 <p>— Mīļais bērns, neraudi, neraudi mans mīļais, mīļais bērns!..</p>
                 <p>Un Gaida atkal smējās, galvu pie mātes krūts pieslējusi.</p>
                 <pb/>
             </div>
             <div type="chapter">
                 <head>3.BALTAIS ZIEDU KLĒPIS</head>
                 <p>Ziedoņa svētku nedēļa bija klāt. Mācītājmuižā visiem bija rokas pilnas darba. Mācītājs pats bija ļoti aizņemts visu nedēļu. Bija jāsagatavo divi lieli sprediķi — pa svētkiem baznīca arvien ļaužu pilna kā piebāzta; tad sanāca dažādi, kas citkārt baznīcā nemēdz rādīties visu gadu; un tad nevarēja runāt vaļā visu, kas prātā ienāk, vajag arī izrunāt ar zināmu deklamāciju, lai darītu iespaidu. — Tas viss prasīja zināmas pūles un iepriekšēju darbu. Bez tam pa svētkiem arvien tika kopā savilktas visādas ģimeņu svinības, kā — laulāšanas, kristības un, ja iespējams, arī bēres. Un tā mācītājs Goba visu nedēļu pavadīja pa savu kabinetu rakstīdams un bībeles tekstu studēdams.</p>
                 <p>Mācītāja kundzei kā nama mātei arī uz svētkiem bija daudz visādu darīšanu. Anna Petrovna viņai tagad tikai maz varēja palīdzēt, jo tā vēl dūšīgi gribēja samācīties ar Gaidu un puikām, izlīdzināt visus robus, lai nebūtu jākaunas no jaunā skolotāja.</p>
                 <p>Vecmāmuļa, Gobas kundzes māte, gan bija atbraukusi uz ilgāku laiku, bet viņa vēl nepārzināja visu lielo saimniecību, tai viss vēl bija jāierāda, lai tā vēlāk patstāvīgi varētu pagaidām pildīt nama mātes vietu.</p>
                 <p>Gaida bija atstāta pilnīgi viena ar savu darbu. Māte viņu vairs netramdīja.</p>
                 <p>Gaida neievēroja apkārtējo svētku noskaņu. Pat mīļās vecmāmuļas ierašanās viņu neuztrauca. Viņa tik</p>
                 <pb/>
                 <p>dzīvoja pati ar sevi, tā — sagatavojās. Tikai pēc vakariņām viņa bija pilnīgi svabada. Tad viņa atpūtās, skrēja tālu prom gar upmalu uz mežu. Viņai taču vajadzēja izkustēties, kad visu dienu bija sēdējusi saliekusies pār grāmatām; tēvs taisni uz to pastāvēja. Sākumā tā ņēma Kārli un Vili līdz, bet, kad viņai ar tiem vairs tā nesakrita kā agrāk, tad tos atmeta un vispār attālinājās no mazo bērnu sabiedrības; tie arī viņai to vairs ļaunā neņēma.</p>
                 <p>Svētku sestdienas pēcpusdienā Gaida agrāk meta darbam mieru un izskrēja pļavā salasīt puķes, ko izpušķot svētku galdu un savu istabiņu. Piesarkusi saules tveicē, viņa upmalas līcītī lasīja puķes un lika vienu ziedu pie otra graciozā pušķī.</p>
                 <p>Pretī, pāri upei — tur piekalnē ir Gailēnu mājas. Gaida pameta acis uz to pusi.</p>
                 <p>... Laikam Valdis jau pārbraucis. Kaut varētu notālēm viņu iepriekš dabūt redzēt! Un Gaida arvien vairāk tuvojās Gailēniem.</p>
                 <p>... Kāds gan viņš būs kā skolotājs, viņai laikam smiekli vien nāks. Vai tam arī būs brilles kā Annai Petrovnai... Nē, viņš nekad nenēsāja brilles. Viņam bija laipnas, tumši pelēkas acis — to viņa labi atminējās.</p>
                 <p>Gaida drošāk paskatījās visapkārt, bet savu nākamo skolotāju tā nekur neieraudzīja.</p>
                 <p>— Laikam Pārupa kungs vēl nebūs pārbraucis...</p>
                 <p>Pārupa kungs!... cik tas izklausījās jocīgi! Arvien viņa to bija saukusi par Gailēnu Valdi, un nu tas esot Pārupa kungs — tā tēvs bija stingri noteicis un arī māte tam bija pievienojusies. Nu, ja Pārupa kungs, tad Pārupa kungs, viņai jau viena alga; tik tas tā savādi</p>
                 <pb/>
                 <p>būs sākumā, kamēr nepierasts. Un viņš to saukšot par Gobas jaunkundzi! Tas gan pavisam būs dīvaini. Gaida sevī klusi pasmaidīja.</p>
                 <p>Viņi ar Valdi un Anitu no mazām dienām bija visi trīs labi draugi. Valdis gan ar viņu bija apgājies kā ar mazu bērnu — viņš bija vecāks — dažreiz viņš to ļoti kaitināja, un viņa tad reizām uzmeta lūpu un neievēroja viņu ilgi ilgi, līdz kamēr tas atkal izlaboja savu takta kļūdu. Reti jau gan viņi bija kopā, tikai pa brīvdienām. Un kopš viņš aizgājis uz Pēterburgu studēt, viņa nav to redzējusi trīs gadi. Viņš tur esot visu laiku pie kāda ģenerāļa par mājskolotāju, kā Anita stāstīja. Anita bija ļoti lepna uz savu brāli, to varēja redzēt, un savos nostāstos par viņu to cildināja vai līdz debesīm, tā ka iznāca, ka Valdis būtu nezin cik liels vīrs! Bet tas Gaidai gluži vienaldzīgi, — kā Anita to nevarēja saprast!</p>
                 <p>Agrākās vasarās, kad Valdis brīvdienās bija mājās, viņš nemaz nebija lepns. Sevišķi vienu vasaru Gaida labi atminējās. Viņai toreiz bija divpadsmit gadu, Anitai vienpadsmit, viņas abas labi satika un caurām dienām bija kopā, kā jau lielas draudzenes. Bieži vien tad arī Valdis bija ar viņām. Gan viņš viņas vizināja pa upi laiviņā, gan zvejoja viņām baltās ūdens puķes, gan atkal lasīja ogas viņai — Anitai ogas viņš nedeva. — Jā, visādi tas viņu toreiz lutināja un sauca par savu Gaidulīti. Anita bieži bija greizsirdīga, ka brālis parādīja viņai kādu lielāku uzmanību un deva visādas priekšrocības. Tajā rudenī tādēļ arī viņas ar Anitu pavisam sanīdās. Gaida vairs labi neatminējās, kā tas bija noticis, tikai naids bija diezgan dziļš, jo nākošajā</p>
                 <pb/>
                 <p>vasarā viņu draudzība vairs neatjaunojās ar veco sirsnību.</p>
                 <p>Jā, par to nākošo vasaru Gaidai bija uzglabājušās sliktas atmiņas. Valdis tad uz viņu vairs nemaz neskatījās, un ja kādreiz paskatījās, tad tā no augšas uz leju. Anita tad stāstīja, ka viņš šās abas izsmejot; par maziem pīlēniem un zosulēniem saukājot, un pats par dāmām vien runājot. Tas toreiz viņai ļoti bija sāpējis, ka viņa vēl nevarēja būt liela dāma.</p>
                 <p>Tad, pēc tam to vasaru, Valdis pavisam no viņām atsvešinājās; viņš taisījās ģimnāziju beigt un jau staigāja visu vasaru ar melnu cepurīti. Bieži izbrauca uz vairāk nedēļām pie biedriem ciemoties, un biedri ciemojās pie viņa; brauca uz zaļumballēm un dzīvoja līksmi. Gaida tad tikai pa gabalu ar lielu cienību viņu vēroja.</p>
                 <p>Tad viņš aizgāja studēt un trīs gadus bija it kā pazudis. Kāds viņš tagad būs! — Gan jau to redzēs, viena alga — lai ir kāds būdams.</p>
                 <p>Anita nu arī drīz pārbrauks no Mazpils, skolas gads beidzas... Skola, skola! Rudeni jau arī viņa ies skolā, kopā ar māsīcu Balvu, Daugavieša ģimnāzijā. Tur būs daudz, daudz skolas biedreņu — Gaida vairs nebūs tik viena. Ak, tas tik būs jauki, pavisam citāda dzīve būs. Bet tagad jāstrādā, tagad vairs nav pa jokam — ja neiztur eksāmenu — tad jāpaliek mājā, tā tēvs noteicis. Nē, tas tik vien nedrīkstēja notikt! Uz māju, uz māju! Sēdīsies un atkal mācīsies, galvu nepacēlusi. Tik tur tās baltās puķes pašā upmalā vēl noplūks, un tad ies.</p>
                 <p>Gaida paskrējās uz priekšu un, galvu nodūrusi, lasīja baltas puķes ar zelta sirsniņām. Drīz viņai to bija tik daudz, ka vairs lāga ne saturēt nevarēja. Nometās uz ceļiem zālē un sakārtoja savu ziedu klēpi... Ar</p>
                 <pb/>
                 <p>katru ziediņu tā ielika pušķī kādu domu, kādu klusu slepenu vēlēšanos... Domu galvā bija tik daudz, jūtu sirdī — vēl vairāk. Viss kopā — tikpat kā raibais puķu lauks līcītī — ne tās visas noplūkt, ne visas pušķī sasiet..</p>
                 <p>Saņēmusi savas puķes abām rokām, Gaida aši piecēlās. Vēl tik reiz tā paskatījās uz Gailēniem.</p>
                 <p>Viņa satrūkās un palika kā sastingusi stāvam. Kas tas?</p>
                 <p>Viņā upes malā — tur viņš stāv, Gailēnu Valdis — kā no zemes izaudzis, stāv un smaida. Smaidīdams viņš paceļ savu studenta cepuri...</p>
                 <p>Viegls sārtums pārklāja Gaidas vaigus.</p>
                 <p>— Labdien! — viņš vēlreiz sveicināja, vienu soli tuvāk uz upmalu sperdams.</p>
                 <p>Gaida neveikli palocīja celi. Tad apķērās, ka tā taču viņai vairs neklājas, viņai — Gobas jaunkundzei, un tā nosarka vēl vairāk. Kā bija, kā nebija — baltais ziedu klēpis izkrita no rokām ... Gaida metās mukt. Skriešus vien aizskrēja līdz tiltam. Tur stāvēja Anita pār mergām pārliekusies.</p>
                 <p>Anita pacēla galvu. leraudzījusi Gaidu, priecīgi sakustējās un sveicināja. Gaida nesaņēma sveicienu, bet skrēja, atpaka] neatskatīdamās, līdz mājām un augšā savā istabiņā. Tur iekrita gultā un aiz kauna raudāja.</p>
                 <p>Ai, cik gluži citādi Gaida sev bija iedomājusies pirmo satikšanos ar Valdi, un cik muļķīgi nu viss iznāca! Kādēļ viņai tā vajadzēja nosarkt, pamest puķes un tad bēgt! Nē, tiešām, par daudz muļķīgi tas bija. Ko gan viņš nu domās par viņu! Un tad Anita uz tilta... tā viņam stāstīs, kā viņa skrējusi, un tad viņi abi kopā par viņu smiesies. "Neveiklais pīlēns, muļķa zosulēns!" — tā viņš atkal teiks. Tas bija briesmīgi! Aiz kauna</p>
                 <pb/>
                 <p>varēja vai zemē ielīst. Un viņas skaistais, baltais ziedu klēpis!...</p>
                 <p>Gaida krietni izraudājās, tad nomazgājās un nogāja apakšā vakariņās. Māte nedrīkstēja viņu te augšā atrast, un vēl raudam, tad būtu liela izprasīšana. Viņa visu teica mātei, bet to viņa gan neteiks, ka Pārupa kungu satikusi un kā viss tik nejēdzīgi iznācis.</p>
                 <p>Anna Petrovna ar māti pašlaik klāja galdu.</p>
                 <p>— Tu gan, Gaida, varēji drusku puķes salasīt galdam, svētku vakars, — māte teica pārmezdama.</p>
                 <p>Gaida nekā neatbildēja.</p>
                 <p>— Ej nu sameklē puikas, tie nezin kur aizblandījušies, — māte atkal sacīja un pazvanīja ar galda zvaniņu, lai visi ierastos vakariņās.</p>
                 <p>No visām malām saplūda lievenī lielā mācītāja ģimene pie galda. Puikas vien nevarēja sazvanīt. Kad visi bija jau sasēdušies, ieradās arī tie, gluži nokaršuši, nosvīduši.</p>
                 <pb/>
             </div>
             <div type="chapter">
                 <head>4.PIRMĀ LEKCIJA</head>
                 <p>Vasaras svētki pagājuši.</p>
                 <p>Visus svētkus Gaida ļoti gaŗlaikojās. Strādāt, zināms, nestrādāja. Apģērba baltu kleitu, iesēja matos košu lentu, paņēma grāmatu un jau no agra rīta gāja tālu prom mežā vai gravā lasīt. Tā tīkami bija vienai staigāt apkārt un jūsmot, piemiegt acis un klausīties pavasara mostošās dabas brīnumainajās skaņās. Gravā koncertēja no pasaules turnejas atgriezusies lielā solo dziedātāja — lakstīgala; mežu trīcināja koris sīko mazo putniņu; pļavā, ceļmalā pļāpīgi čivināja savu rečitatīvu, Gaidai garāmejot, ausīs kāds strazdu kvartets; arī katram mazam kāpurīšam it kā bija sava sīka dziesmiņa, kad tas švirkstēdams palaidās gaŗām. Visa dzīvā daba bija pavasarī viena vienīga skaņu simfonija.</p>
                 <p>Gaida soļoja uz priekšu ritmiskos soļos, kā pēc takts, viegli — viegli, tikko zemi aizkardama un klausīdamās dabas atmodas lielajā orķestra koncertā. Viņai likās, ka viņa pati būtu šī orķestra kapelmestars, pati šās simfonijas komponētāja... Ar sausu zariņu tā sita takti, trallinādama dabas dziedātāju korim līdz savu dziesmiņu. Viņa dzirdēja katru klusāko skaņu, viņai bija tik dzirdīgas ausis — pat zālīti augam tā būtu varējusi sadzirdēt, tik viņai nebija vaļas uz vietas stāvēt un klausīties. Jautri viņai bija, bet arī tik skumji brīžiem. It kā ko gaidīja, it kā pēc kā ilgojās.. .</p>
                 <p>Gar upmalu iet tā baidījās. Uz Gailēnu pusi jau vairs</p>
                 <pb/>
                 <p>ne domāt nedrīkstēja. Ar Anitu gan labprāt būtu tikusies, bet kā lai to izdara — varēja atkal nejauši sastapties ar — Pārupa kungu.</p>
                 <p>Trešos svētkos Pārupa kungs bija atnācis mācītājmuižā vizītē. Gaida nebija mājās bijusi. Tēvs tad bija norunājis, ka stundas sākamas rītdien.</p>
                 <p>Gaida nu visu kārtoja, sarīkoja burtnīcas, zīmuļus, spalvas. Viņa nevarēja saprast, kā tie puikas bija tik vienaldzīgi pret skolotāja maiņu, — viņiem tas bijis nebijis.</p>
                 <p>Par dēku upmalā viņa jau bija pa daļai apmierinājusies. Grozāms taču tur vairs nekas nebija. Viņa izliksies, it kā būtu to aizmirsusi. Otrreiz satiekoties, viņa vairs tik muļķīgi neuzvedīsies. Un visos sīkumos viņa pārlika, kā viņa izturēsies, kā sasveicināsies u.t.t. Kad tik nenosarktu atkal. Mīļais Dievs! — tad viņai tūliņ zuda visa noģidas spēja. Viņa cieši apņēmās nenosarkt.</p>
                 <p>Nākošajā rītā Gaida jau agri agri pamodās un nevarēja vairs aizmigt. Kādu stundu gultā pavārtījusies, tā piecēlās un apģērbās, basām kājām aiztecēja uz upi, nomazgājās un jutās spirgta un atjaunota. Mājās pārnākusi, neko lielu vairs negreznojās — tīšām, lai Pārupa kungs nedomā, ka viņa dēļ.</p>
                 <p>Lai nu viņš nāk, tā no viņa vairs nebaidās.</p>
                 <p>Viņš nāca. Gaida jau pa savu logu viņu redzēja pa tiltu nākam un rokā vicinām tievu spieķīti. Mudīgi viņa noskrēja pa trepēm lejā.</p>
                 <p>— Gaida, tu nu gan varēji šodien uzvilkt kādu smukāku blūzi, — māte teica, viņai gaŗām ejot. — Tu esi tāda pati kā tie puikas, tīri kauns man jūsu dēļ.</p>
                 <p>— Man viena alga! — Gaida strupi atcirta un pazuda</p>
                 <pb/>
                 <p>darba istabā. Viņa dzirdēja, kā māte sasveicinājās ar Pārupa kungu. Tad abi ienāca. Gaida sēdēja ar muguru pret durvīm.</p>
                 <p>— Gaida!... Pārupa kungs. — Gobas kundze it kā iepazīstināja.</p>
                 <p>Gaida nesteigdamās piecēlās un lēni atgriezās.</p>
                 <p>— Sveika, Gobas jaunkundze! — jaunais skolotājs drusku neveikli paklanījās.</p>
                 <p>— Labdien, — Gaida dzestri atbildēja, roku sniegdama. Vaigi tā kā kaisa, bet viņa saņēmās, un viss sākums noritēja gludi. Māte, acīm redzot, palika mierā un atstāja viņus vienus.</p>
                 <p>Iestājās īss, neveikls klusums.</p>
                 <p>— Jūs, jaunkundze, gribat rudeni turēt eksāmenu uz ģimnazijas sesto klasi?</p>
                 <p>— Nē, uz septīto.</p>
                 <p>— Ak tā, es piemirsu. Tātad sestās klases kurss ir jāizņem.</p>
                 <p>— Es jau visu esmu izņēmusi, man tikai vēl viss jāatkārto un pa vasaru jāievingrinās vairāk matēmatikā un domrakstos.</p>
                 <p>Viņš mazvērtīgi paskatījās uz Gaidu. Vismaz viņai tā izlikās.</p>
                 <p>— Labi, — tad vispirms ņemsim priekšā jūsu vājās puses.</p>
                 <p>— Tādu man nav, — Gaida atcirta aizvainota.</p>
                 <p>Viņš tikko manāmi pasmaidīja.</p>
                 <p>Stunda turpinājās nopietnā garā pēc Pārupa kunga iepriekš sastādītās programmas, kuŗu mainīt viņš Gaidai nepieļāva. Tas Gaidai imponēja.</p>
                 <p>Tāds pedants! Viņa tam nekad nepadosies, un ja viņš arī desmitreiz būtu viņas skolmeistars. Lai vai kā, bet</p>
                 <pb/>
                 <p>nepatīkami ir, ka viņš viņas skolotājs — nebūs vairs senās nepiespiestās svabadības viņu starpā, un tas skatīsies uz viņu kā uz skolas meiteni. Viņa nevarēja tikt skaidrībā vai priecāties, vai noskumt.</p>
                 <p>Tur nu viņš sēdēja viņai pretim, tik svešs, tik tāls — it kā nemaz tas nebūtu vairs Gailēnu Valdis. Kaut drīzāk būtu tā stunda galā, tik bez gala gaŗa, tik gaŗlaicīga.</p>
                 <p>Valdis viņai vairāk reiz aizrādīja uz neuzmanību. Viņa vairs neatminējās nevienu ģeometrijas teorēmu, un tikai ar grūtībām varēja izrēķināt kādu ne visai komplicētu alģebras formulu. Un atkal viņš it kā ironiski pasmīnēja.</p>
                 <p>Gaida nosarka līdz ausu galiem, un kaisums vairs neizzuda no viņas vaigiem. Ak Dievs! viņš viņu tur par neprašu. Lai! Viņai viena alga, bet viņa tā nav; gan viņa to citreiz pierādīs.</p>
                 <p>— Tā, šai reizai pietiks, jaunkundze ir piekususi. — Viņš, grāmatu aizvērdams, teica.</p>
                 <p>— Paldies Dievam. — Gaidai kā slogs novēlās no krūtīm.</p>
                 <p>Atvadoties viņš sniedza roku un pasmaidīja, vairāk ar acīm... Tas viņu apmierināja.</p>
                 <p>Nepamanīta Gaida uzgāja augšā savā istabā un pārdomāja vēlreiz visu pagājušās stundas gaitu no sākuma līdz galam. Viņa jutās tik nogurusi, kā kad ar Annu Petrovnu būtu piecas stundas no vietas strādājusi gar visgrūtākiem uzdevumiem.</p>
                 <p>Viņš vēl bija tepat, deva apakšā stundas Kārlim un Vilim. Viņa klausījās. Bet neviena skaņa nebija dzirdama no darba istabas. Tad viņa dzirdēja, kā puikas ar troksni izskrēja laukā. Arī viņiem stunda bija beigusies.</p>
                 <pb/>
                 <p>Lieliem lēcieniem viņa noskrēja lejā, pakaļ brāļiem. Tad visi trīs pazuda aiz tīruma, kur viņiem vēl piebiedrojās "zosu" Jēpis. Viņu skaļās balsis atskanēja līdz pat mācītājmuižai.</p>
                 <p>— Ak tu Kungs, kas par aušīgu meiteni! — mācītāja kundze nogaudās. Un viņa tā bija sagaidījusi, ka stundas pie Pārupa to padarīs nopietnāku.</p>
                 <p>— Lai, lai! — viņa pamāja ar roku, — nāks laiks; nāks padoms. Viņa vēl ir gluži bērns.</p>
                 <pb/>
             </div>
             <div type="chapter">
                 <head>5. DABAS MISTĒRIJA</head>
                 <p>Gaida nakti pamodās no neparasta trokšņa un kņadas mājā un nevarēja vairs aizmigt.</p>
                 <p>Kas tas gan varēja būt? Vai kāds slims? — Ā!.. viņa noģida nakts nemiera cēloni un spēji piecēlās sēdus savā mazajā gultiņā, ka tā nobrikšķēja vien.</p>
                 <p>— Māmiņ, mana mīļā, mīļā māmiņa! — it kā lūgšana gāja pār Gaidas lūpām un acis pieskrēja pilnas asaru.</p>
                 <p>Aši tā uzmauca plikās kājās kurpes, apģērba nepieciešamākās drēbes un, ap pleciem apmetusi savu mīksto, pelēko lakatu, ar pāris viegliem lēcieniem bija lejā, koridorā, kur uzskrēja virsū Annai Petrovnai, kas nesa kādu lielu ūdens trauku.</p>
                 <p>— Uzmanīgi! — neskrejiet taču tā. Ejiet, pieraugiet mazos!</p>
                 <p>— Kur vecmāmuļa? — Gaida nezin kāpēc prasīja — viņai cits nekas neienāca prātā.</p>
                 <p>— Viņa ir pie mātes — Anna Petrovna īsi atbidēja un aizgāja. Zināms, kur tad citur viņa varēja būt. Ak, kā arī viņai gribējās skriet pie mātes...</p>
                 <p>Piepeši līdz Gaidas ausīm atskanēja gaŗš, sāpīgs vaidiens, tik sāpīgs, ka Gaidai nodrebēja visi locekļi. Tad atkal — tāpat.</p>
                 <p>— Mana māmiņa! — Un Gaida metās mātei palīgā. Pie pašām durvīm Anna Petrovna viņu apturēja, norādama.</p>
                 <pb/>
                 <p>— Gaida, es jūs sūtīju, lai jūs pieraudzītu mazos — man cits darbs — un nu man jāuzrauga jūs pati. Ejiet un liecieties mierīgi manā gultā un guliet.</p>
                 <p>Kad Gaida nekustējās no vietas un viņu naidīgi uzskatīja, tad Anna Petrovna mīlīgi paņēma Gaidu ap vidu un veda uz viņu galu, bērnu istabās. Vienā gulēja Kārlis ar Vili, otrā Anna Petrovna ar Veltu, Līzīti un tagad arī ar Krustiņu.</p>
                 <p>— Esiet mierīga, Gaida, tas jau nav nekas... nu, nekas sevišķs. Anna Petrovna apjukusi lūkoja Gaidu mierināt.</p>
                 <p>— Viņa slima, viņa tā cieš — var nomirt... Un Gaida, pie durvju stenderes pieķērusies, sāka šņukstēt pilnā galvā.</p>
                 <p>Anna Petrovna pavisam apjuka. — Kāpēc tad mirs! Tagad... vēl nekad nav mirusi. Ejiet nu, Gaida, kas tā nu runās. Tā jau ir dzīvība, tā nav miršana...</p>
                 <p>— Jums viegli runāt, ka neesat viņas vietā. — Gaida dusmīgi pretojās. — Ak, nevienam nav tik grūti tagad kā viņai, un neviens viņai nevar līdzēt.</p>
                 <p>— Es nemaz nebūtu nelaimīga. — Annai Petrovnai paspruka.</p>
                 <p>Gaida spēji satvēra Annas Petrovnas roku un cieši spieda, klausīdamās uz skaņām, kas nāca no viņa gala. Atkal tie paši gaŗie, sāpīgie vaidieni...</p>
                 <p>No tēva istabas pavērās durvis, un spilgts gaismas stars izlauzās koridora tumsā.</p>
                 <p>— Ejiet iekšā, tēvs jūs redzēs! — Anna Petrovna iebīdīja Gaidu istabā, durvis aiz sevis aizvērdama.</p>
                 <p>— Tēvs!... iešu pie viņa..! Nē, labāk ne: Kādēļ ne? — Nē, nē! Gaida juta, ka ne par ko nebūtu tagad varējusi</p>
                 <pb/>
                 <p>iet pie tēva viņu apmīļot, lai arī viņai bija ļoti žēl viņa — viņš taču arī tagad cieta...</p>
                 <p>Atkal kāds steidzīgiem soļiem pagāja gaŗām, tad atkal kāds, mazāk steigdamies, un kāda sveša sievietes balss vienaldzīgi teica:</p>
                 <p>— Nē, mācītāja kungs, ārsta nevajag, viss iet kārtīgi kā vienmēr; tik jāpaciešas, vēl aizies pāris stundu.</p>
                 <p>Ko tēvs atbildēja, to Gaida nevarēja sadzirdēt. Pēc balss viņa pazina veco Briņķa kundzi, kuŗu viņa atminēja no Krustiņa dzimšanas.</p>
                 <p>— Paldies Dievam! Gaida atviegloti uzelpoja. Piegāja pie māsiņu gultiņām, apsedza viņām kājiņas. Krustiņš pamodās, prasīja dzert un sāka gražoties. Ar pūlēm Gaida to atkal iemidzināja.</p>
                 <p>Tad viņa klausījās vērīgi. Atkal un atkal tie paši sāpju kliedzieni, tikai vēl sāpīgāki, vēl garāki.</p>
                 <p>Kad tik mazie nepamostos! Durvis uz blakus istabu, kur gulēja puikas, bija vaļā. Tur viens pa miegam pakustējās, piecēlās sēdus.</p>
                 <p>Gaida mudīgi iegāja pie brāļiem.</p>
                 <p>— Ko tu gribi, Kārlīt! — Gaida sevišķi mīlīgi prasīja, ūdens glāzi sniegdama.</p>
                 <p>Kārlis berzēja miegainās acis un it kā klausījās.</p>
                 <p>— Guli nu guli! — Gaida trīcošām lūpām it kā lūdzās.</p>
                 <p>Kārlis platu muti nožāvājās un, neko neatbildējis, nolikās uz sāniem, segu sev augsti līdz ausīm uzvilkdams. Tikai viņa acis caur segas škirbiņu vērīgi lūkojās platas, platas. Viņš klausījās, to varēja redzēt. Bet Gaida nelikās to redzam. Ko viņa varēja darīt?</p>
                 <p>Viņa iegāja atpakaļ pie mazajiem, atsēdās krēslā līdzās Krustiņam, kas atkal bija pliks nospārdījies un nepacietīgi lūkoja gaidīt, kas nāks.</p>
                 <pb/>
                 <p>Vēl divas stundas! Briņķa kundze bija teikusi. Kā tās vilkās, kā mūžība, tik garas, tik baigas. Vaidieni kļuva tā kā klusāki.</p>
                 <p>— Vēl divdesmit minūtes!... Gaida skaitīja pēc pulksteņa.</p>
                 <p>Viss it kā apklusa. — Nu laikam ir cauri. — Gaida pie sevis prātoja.</p>
                 <p>Durvis lēni atvērās un ienāca Anna Petrovna.</p>
                 <p>— Nu? — Gaida lēca tai soli pretī.</p>
                 <p>— Nekas. Kad būs, tad gan es jums pateikšu, — Anna Petrovna mierīgi, drusku gurdenu balsi atteica.</p>
                 <p>— Bet kālab jūs neguļat, liecieties taču manā gultā, jūs esat tik bāla.</p>
                 <p>Gaidu pārņēma nevaldāmas dusmas par šo auksto, vienaldzīgo seju. Viņai, Annai Petrovnai, lūk, nebija nekādu baiļu, nekāda žēluma sirdī, — it kā tas viss būtu tik ikdienišķīgi, kā kad ārā lītu lietus un būtu tikai kāda maza neērtība.</p>
                 <p>— Kas jums par daļu! Ejiet labāk jūs gulēt, jums jau miegs nāk, — Gaida rupji atcirta.</p>
                 <p>Anna Petrovna aizvainota paskatījās uz Gaidu, bet, redzēdama viņas nervozo bezmiega nakts uztraukumu, mierīgi atteica:</p>
                 <p>— Es nevaru iet gulēt, man jāgaida ārsts, jāsarīko — viņš varbūt paliks pa nakti šeit.</p>
                 <p>— Ko? — Gaida izbailēs izsaucās, — vai mana māmiņa mirs?</p>
                 <p>Un ar vienu lēcienu viņa bija aiz durvīm.</p>
                 <p>Blakus istabā Kārļa gultiņa stipri iebrikšķējās. Anna Petrovna iegāja pie zēniem.</p>
                 <p>Koridorā Gaida drusku atģidās. Tad tā lēni vilkās</p>
                 <pb/>
                 <p>pa vāji apgaismoto koridoru uz mātes guļamistabas pusi.</p>
                 <p>— Vēl redzēt viņu, manu māmiņu! Mana nabaga, mīļā māmiņa!... Karstas asaras ritēja pa Gaidas vaigiem.</p>
                 <p>Bija dzirdami ilgi, dobji kunkstieni... tad apklusa. No guļamistabas iznāca vecmāmuļa ar slapju gumijas ledus pūsli rokā.</p>
                 <p>— Gaida, bērns, ko tu?</p>
                 <p>— Vai — māte — — — mirs?</p>
                 <p>— Vai Dieviņ, mīļā meitiņ, kādēļ tad mirs? Tēvs atvedīs dakteri Liepziedu — tad būs viss labi. Gan būs labi, gan būs. — Vecmāmiņa drebošu balsi mierināja.</p>
                 <p>Gaida viņai neticēja, viņa redzēja, ka vecmāmiņa pati ļoti uztraukta, baiļojas.</p>
                 <p>— Tas jau kādreiz gadās, ka viss neiet tik gludi, kā
                 vajadzētu, — gan būs labi, gan būs — — — vecmāmuļa
                 turpināja.</p>
                 <p>Atskanēja griezīgs kliedziens, no kuŗa Gaidai aukstas tirpas pārskrēja pār muguru, sirds it kā apstājās no bailēm.</p>
                 <p>— Cik briesmīgi! Ak Dievs, ak Dievs, ak Dievs!</p>
                 <p>Vecmāmuļi ar visu pūsli atkal pazuda mātes istabā, durvis cieši aiz sevis aizvērdama.</p>
                 <p>Gaida, galvu saķērusi, bailēs plati ieplēstām acīm, grīļodamās gāja atpakaļ uz viņu galu. Tas bija par daudz — to viņa nevarēja izciest. Viņa iemaldījās ēdamistabā un saļima uz dīvāna — pussamaņā. "Vai — vai!" skanēja nemitīgi viņai ausīs. "Tik —tak, tik — tak", nenoguris mērīja laiku vecais sienas pulkstenis. — —</p>
                 <p>— Kādas briesmas, kādas šausmas! — — — sieviešu </p>
                 <pb/>
                 <p>liktenis. — — — Vai tā ir dzīvība, vai miršana? Gaida nevarēja izprast.</p>
                 <p>Kādēļ viņai, mātei, tā jācieš? Kādu grēku viņa bija nodarījusi? — — — Kādēļ? Par ko? Viņa tik laba, tā visus mīlēja. — — —  Viņa mums dāvināšot vēl vienu māsiņu.</p>
                 <p>— Ak, es negribu, negribu vairs nevienas — kad tik reiz būtu visam gals!</p>
                 <p>Stundas gāja viena pēc otras, nakts baisma beidzās, saule jau bija gabalā, un vēl nebija viss galā. Tēvs ar ārstu sen bija atbraucis.</p>
                 <p>Vienas bailēs Gaida pavadīja visu laiku, vienās bailēs un cerībās.</p>
                 <p>Pa māju gāja šurpu — turpu, ka čumēja un kustēja vien. Kārlis un Vilis bija agri augšā. Anna Petrovna tos mudīgi izraidīja laukā. Arī Veltu, Līzīti un Krustiņu tā bija apģērbusi un pašlaik veda ārā. Tēvs bija savā darba istabā, un bija dzirdams, kā viņš nemierīgi soļoja pa istabu.</p>
                 <p>Gaidu neviens neievēroja, neviens nezināja, ko ar viņu iesākt. Viņa nevarēja vairs noskatīties un noklausīties apkārtējā kņadā, tas viņai traucēja koncentrēt visu uzmanību uz mātes guļamistabu. Viņa saņēmās un uzvilkās augšā savā istabiņā. Tur viņa bija netraucēta, un, ja durvis atstāja vaļā, tad viņa tikpat labi varēja visu dzirdēt kā lejā. Viņa atsēdās augšā trepju galā, atslēja galvu rokās un klausījās, klausījās. Viņa jau bija pa daļai apradusi, sirds it kā sastingusi —, nekas viņu vairs nevarēja pārsteigt — viņa bija gatava visļaunākajam...</p>
                 <p>— Mana māmiņa, mana māmucīte! Kāpēc, kāpēc tev tā jācieš? Tev, un nevienam citam?</p>
                 <pb/>
                 <p>Ilgi tā sēdēja un klausījās mātes kliedzienos, kas tagad izklausījās tik svešādi — viņa vairs nepazina mātes balsi.</p>
                 <p>Tad atskanēja kaut kas nedzirdēts, šaušalīgs!... Tas nebija vairs kliedziens, bet brēkoņa, tāda lopiska, — šausmīga... ilgi — ilgi, bez pārtraukumiem. Gaidai likās, ka tā ilga kādu pusstundu, varbūt veselu, varbūt vēl vairāk. Visa māja it kā dārdēja visos pamatos. Gaidai trīcēja rokas, kājas, acis izplētās un draudēja izlēkt no dobumiem, viņa apstāja elpot . . .</p>
                 <p>Brēkoņa piepeši apklusa, un bija dzirdams, ka kāds klusi kunkstēja — tā bija mātes balss, tāda savāda, aizsmakusi. Tad apklusa pavisam. Pa istabu atskanēja daudzas balsis, cita caur citu.</p>
                 <p>Gaida vairs nekā nesaprata, viņai ausīs džinkstēja un gar acīm metās raibs, kā dzirksteles...</p>
                 <p>Kas tur noticis? Kas? Vai gals — nāve? Gaida sakustējās, lai pieceltos, un saļima pie savām durvīm.</p>
                 <p>*        *</p>
                 <p>    *</p>
                 <p>Pa miegam tā manīja, ka viņai apkārt kas notiek. Kad nāca pie samaņas, tad atradās savā gultā. Vecmāmiņa sēdēja līdzās un slacīja ar aukstu ūdeni viņas pieri un deniņus.</p>
                 <p>Gaida kā no grūta miega atplēta smagos acu plakstienus un uzskatīja jautājot vecmāmuļu.</p>
                 <p>— Mīļais bērns, — vecmāmuļa glāstīja Gaidas galvu. Gaida nedrīkstēja prasīt pēc mātes, tikai vaicādama skatījās. Vecmāmuļa saprata.</p>
                 <p>— Labi, viss labi, tev maza māsiņa. Vai gribi viņu redzēt?</p>
                 <p>— Negribu. — Gaida lūkoja kustēties.</p>
                 <pb/>
                 <p>— Nu guli, guli, bērns, tu esi pavisam līdz nobeigusies. Jā, tāda nakts, tāda nakts! Kas to varēja domāt, ka tik grūti būs — desmitais bērns... labi vēl, ka tā. Un es nemaz negribēju šoreiz braukt. Paldies žēlīgam Dievam!...</p>
                 <p>Gaida lūkoja piecelties.</p>
                 <p>— Es iešu pie māmiņas.</p>
                 <p>— Tagad neej vis labāk, viņa dikti novārgusi. Man jāiet pie māsiņas — vai tu nenāksi?</p>
                 <p>— Nē.</p>
                 <p>Gaida palika viena. Lēni piecēlās un nogāja zemē. Drīz bija pusdienas laiks. Viņa atcerējās, ka šīsdienas stunda pie Pārupa kunga nu jau gaŗām. — Tas labi!</p>
                 <p>Anna Petrovna nāca pretī ar krūzi siltas kafijas. Mājas galā, vecajā ozolā stāvēja mierīgi stārku pāris savā ligzdā un plātīja knābjus...</p>
                 <p>— Nerātnie stārki! — Gaida dusmīgi paskatījās uz stārku ligzlu, tad apgriezās un lēni soļoja uz upmalu. Galva tai bija smaga, locekļi bezspēcīgi.</p>
                 <p>Upē bija liels akmens, kuŗu Gaida ar Anitu un Valdi bija iesaukuši par Draudzības akmeni. Agrākos laikos viņi visi trīs bieži tur sēdēja un tērzēja. Tur bija tik ērti, tik mierīgi. Milzu akmens līdz pusei gulēja upē. No vienas puses to sedza biezi kārklu krūmi, otru skaloja upes ūdeņi. Kādreiz visi trīs nolikās līdzās garšļaukus pār akmeni un spoguļojās upē, smējās un jokoja. Kad Valdis ar Anitu rudeņos aizbrauca uz skolu, tad Gaida, viena palikusi, šeit nāca gan grūtos, gan jautros brīžos.</p>
                 <p>Arī šodien Gaida uzmeklēja savu iemīļoto vietiņu, kas bija it kā noslēgta no visas pasaules. Sarāvusies tā atsēdās </p>
                 <pb/>
                 <p>uz akmens, galvu uz ceļgaliem atslējusi. Viņai bija salti. Diena bija apmākusies — taisījās uz lietu. Stīvu skatu Gaida raudzījās rāmi tekošajā upē un šķetināja savu domu pavedienu. Tik retumis to pārtrauca kāda zivtiņa, kas gaŗām peldēja jeb apstājās pie akmens, it kā Gaidu apbrīnodama.</p>
                 <p>Kas tas bija, ko viņa nupat piedzīvoja? Ko tas nozīmēja, to viņa gan zināja, jo viņa nestaigāja aizsietām acīm pa pasauli; viņas māte arī no bērniem neslēpa šo dabas "mistēriju", turpretim viņa to viņiem paskaidroja kā vienkāršu dabas likumu. To pašu, ko vakar, viņa jau priekš trīs gadiem bija piedzīvojusi, kad Krustiņš dzima, bet toreiz tas bija citādi, un mazais Krustiņš arī nebija nācis pasaulē ar tādu lielu troksni. Tam laikam labāk bija patikusi mūsu "grēku ieleja".</p>
                 <p>Tagad viņai bija tik drausmīgi. Tūkstoš jautājumu jaucās pa galvu par dzīvību, par nāvi. Jā, tik tuvu te bija dzīvībai nāve... Tās bailes, ko viņa mātes dēļ izcieta! — Viņa pati arī pieaugs, apprecēsies... Vai viņai arī viss tas pats būs jāizcieš, kas mātei. —</p>
                 <p>Nē, nē, nē! — viņa negrib bērnus. Neparko, nevienu. Viņa neliks ķīlā savu dzīvību kāda maza, nezināma nieka dēļ. Šo mazo māsiņu viņa negribēja redzēt, viņa to ienīda no visas sirds. Kas tā viņai bija! Nekas. Un ar savu dzīvību tā viņai gandrīz bija laupījusi māti. Nē, viņa to nekad nemīlēs. To viņa cieši noņēmās.</p>
                 <p>Kā Anna Petrovna teica? — Tas ir sievietes liktenis, viņas lāsts un svētība... ir gan laba svētība! Kālab sievietei tā vajadzēja ciest?</p>
                 <p>Kas tā bija par nepārspējamu varu, kas sievieti uz to spieda?... Kas tas bija? Kas tas bija? — — —</p>
                 <pb/>
                 <p>Viņa, Gaida, arī ir sieviete. Bet viņa — nepadosies šim lāstam, viņa uzsliesies pret likteni. Viņa negrib ciest, viņa grib tikai laimīga būt. Par nāvi viņa nevar domāt, tikai par dzīvību. Tikai dzīvot, dzīvot!</p>
                 <p>Gaida pēkšņi piecēlās un stingriem soļiem devās uz mājām. Ja kāds viņu tagad būtu redzējis, tad tas nepazītu viņā jautro, bezbēdīgo Gaidu — bērnu. It kā par desmit gadiem tā bija kļuvusi vecāka, un viņas vaibstos bija lasāma bērnīga dzīves nopietnība.</p>
                 <pb/>
             </div>
             <div type="chapter">
                 <head>6. DRAUDZENES</head>
                 <p>Dažas nedēļas vēlāk augšminētais notikums bija aizmirsts un mācītājmuižā viss gāja atkal parastā gaitā. Mācītāja kundze jau bija uz kājām un staigāja lēnām pa dārzu; tik saimniecībā viņa vēl negāja — to piekopa pagaidām vecmāmuļa ar Annu Petrovnu.</p>
                 <p>Arī Gaida bija piemirsusi baigo nakti. Ārēji viss gāja pa vecam, un Gaida bija atkal jautra un pārgalvīga kā agrāk, bet iekšēji viņā bija notikusi kāda pārmaiņa: tā nopietni sāka apsvērt dažus jautājumus, par kuŗiem agrāk ir domāt neiedomājās; savu apkārtni tā sāka novērot vērīgākām acīm, sāka pētīt tēva un mātes attieksmes. Māte bija laba kā vienmēr, it īpaši pret bērniem. Ka viņa pret tēvu bija klusi paklausīga, tas Gaidai nepatika. Agrāk tas viņai nebija dūries acīs. Neapzinīgi viņā cēlās jautājusm: vai māte tēvu mīlēja? Un viņš?... Kāds muļķīgs jautājums! Saprotams, ka viņi viens otru mīlēja, jo citādi taču tie nebūtu precējušies.</p>
                 <p>Un viņa pati, vai viņa arī tā darīs: — kad mīlēs, tad precēsies? Bieži viņa tagad sev to jautāja, un katrreiz tā atbildēja ar — nē. Vairs neredzēja tādā precībā nekādas poēzijas, nekāda skaistuma. Viņai jau arī agrāk kādreiz bija izlicies, ka tēvs un māte nemaz nemīl viens otru. Tēvs bieži bija skarbs un bargs pret māti, viņa daudz raudāja. Māte to gan lūkoja no bērniem slēpt, bet Gaida to redzēja un saprata. Tādās reizēs māte izbēga no tēva caurām dienām; un dienām, jā, pat nedēļām,</p>
                 <pb/>
                 <p>viņi tad abi nerunāja. Cik tālu māte arī bija vainīga, to Gaida nevarēja izprast, viņai likās, ka vainīgais arvien bija tikai tēvs. Un pamazām bija it kā rūgtums iezadzies Gaidas sirdī pret tēvu, kaut kas naidīgs. Arvien viņš tai izlikās par daudz ciets un bargs arī pret bērniem. Viņai tikai vajadzēja iedomāties to stūrgalvību, ar kādu viņš bija pretojies viņas skolas izglītībai. Katru rudeni, kad Anita un Valdis brauca uz skolu, arī viņa bija rāvusies uz pilsētu, uz skolu, bet aizvien tēva nelokāmā griba viņu kā važās atturēja atpakaļ. Kā viņš tagad beidzot bija atļāvis, to viņa vēl līdz šim nevarēja saprast. Kas attiecas uz bērniem, tad visur viņš darīja pēc sava prāta, maz klausīdamies pat uz māti.</p>
                 <p>Arī tas Gaidai dūrās acīs, ka tēvs vispār pret māti izturējās mazcienīgi un to it kā neuzskatīja par sev līdzīgu. Nē, nepavisam Gaidai nepatika mātes stāvoklis mājās un vecāku savstarpējās attieksmes. Kā tur īstenībā trūka, to viņa tā droši nemācēja noteikt, bet tā nebija, kā pēc Gaidas domām vajadzētu...</p>
                 <p>Jā, Gaida tagad daudz pārdomāja un vēl vairāk strādāja. Ar darbiem viņai veicās labi. Ar savu jauno skolotāju tā arī bija mierā. Jau trīs nedēļas, kamēr viņš nāca uz mācītājmuižu dienu no dienas. Viņi nu jau viens ar otru apraduši. Gaida viņā tagad atrod it kā divus cilvēkus: vienu — skolotāju, otru — biedri. Kā skolotājs viņš ir nopietns, apzinīgi pilda savu uzdevumu un — viņš ir tik labs, tik labs... Kad kādreiz viņai atkal aizķeras kādā algebras formulā, tad viņš nokaunējies palīdz to izrēķināt. Tas gan reti atgadās, un tad viņai pašai ir tik neveikli. Viņa grib spīdēt viņa priekšā, cik vien var, ar ko vien var. Jā, viņa tagad pat ir uzmanīgāka </p>
                 <pb/>
                 <p>savā ģērbā, tapusi greznīgāka, kas mātei ļoti pa prātam, — neesot vairs kā puika!</p>
                 <p>Un viņš? — Arī viņš liekas griežam lielāku vērību uz savu ārieni nekā pašā sākumā: mazās ūsiņas viņam arvien ir kārtīgi uzskrullētas, mati fantastiski sasukāti, un bieži vien viņš maina kakla saites, kuŗas gan ik nedēļas atkārtojas tās pašas. Par Gobas jaunkundzi gan viņš to vairs nesauc, bet tāpat par Gaidas jaunkundzi — un tā jau bija daudz labāk!</p>
                 <p>Kā biedrs? — — Nu, arī ar to varēja būt mierā. No sākuma gan gāja tā pastīvi, kad satikās gravā vai upmalā, tad Pārups nezināja, kā viņam pret Gaidu izturēties: vai kā skolotājam, jeb vai kā bērnības draugam. Viņš it kā kautrējās iet kopā ar Anitu un Gaidu. Bet tā kā tuvējos kaimiņos citu piederīgāku biedru viņam nebija, tad pamazām viņš sāka tīties ar meitenēm, kā viņš pats, Anitu kaitinādams, teica.</p>
                 <p>Ar Anitu Gaida šovasar drīz vien iedraudzējās. No sākuma, kamēr Valdis vēl turējās par sevi, viņas abas Gaidas brīvlaikā bija gluži nešķiramas. Drīz atskanēja Gaidas dziesmiņa šaipus upes uz Draudzības akmens, drīz atkal viņpus upes Gailēnu gravā Anita sauca. Un tad abas tūdaļ skrēja pār tiltu viena otrai pretī. Viņām bija tik daudz ko stāstīt, it īpaši Anitai par skolu un pilsētu, par savām draudzenēm un skolotājiem. Gaida vērīgi klausījās un tad stāstīja arī savus piedzīvojumus. Tie nebija tik raibi, bet Anitai tie patika, tie viņai paskaidroja apkārtējo dabu, augu un dzīvnieku pasauli. Gaida pazina dabu visos sīkumos, viņa pazina katru kukainīti, zināja, kā viņš rodas, kā vairojas; zināja, kā sauc katru puķīti, kad tā zied, katru putniņu tā pazina pēc viņa balss; lakstīgalas pogošanu tā prata labi taisīt</p>
                 <pb/>
                 <p>pakaļ, viņa mācēja labi makšķerēt, tauriņus ķert, dūšīgi prata irties ar laiviņu pa upi un jāt pa laukiem kā amacone.</p>
                 <p>Anita, kaut gan lauku bērns, tomēr no visa tā bija gluži atradusi. Jau no desmitā gada tā lielāko gada daļu pavadīja pilsētas skolā. Neparastie apstākļi un pilsētas gaiss drīz laupīja viņas smalkajiem vaigiem sārtumu. Tā tagad bija izstīdzējusi tieva, gaŗa kā niedre, ar vāju muskulatūru, ar dziļām, domīgām acīm. Fizisks darbs un rotaļas viņu vairs nepievilka, pa lielākai daļai viņa sēdēja gravā ar grāmatu rokā un lasīja. Kad abas ar Gaidu bija kopā, tad jūsmoja par dabu.</p>
                 <p>Kādu vakaru abas saķērušās staigāja gar upmalu. Gaida satvēra Anitas roku un apstājās, ar otru roku tā rādīja sev priekšā caur kokiem:</p>
                 <p>— Anita, redzi mūsu Draudzības akmeni... tas ir ziedoklis ūdens dieviem. Tie ceri krastā, kas pāri tiem liec savus zarus — kā priesteŗu izstieptās rokas...</p>
                 <p>— Jā, un vai dzirdi, Gaida, kā upe mutuļo pār akmeņiem tai vietā, kur aizsprostojusies...</p>
                 <p>— Dzirdu.</p>
                 <p>— Man liekas, ka dzirdu upes meitas čalojam.</p>
                 <p>Gaida iesmējās. — Jā, pavasarī viņas tik pļāpīgas.</p>
                 <p>— Visa daba ir kustīgāka, mežāka.</p>
                 <p>— Visa daba — viena liela glezna. Cik skaisti! — Paskat', Anita, tur tālumā, kur Vizma aizlokās ar saviem septiņiem līkumiem.</p>
                 <p>— Jā, tik skaisti viņa pazūd zilajā tālē. Es arī gribētu tā iet uz priekšu, arvien uz priekšu — tālu — labi tālu prom. Tādas ilgas mani pārņem, es pati nezinu pēc kā. Kad esmu viena, tad it kā garlaikojos, ar tevi kopā, Gaida, — tik labi.</p>
                 <p>— Es gan nekad negaŗlaikojos — nav vaļas. Bet arī es esmu neapmierināta, es arī nezinu, kā man trūkst. Es mīlu māti, tēvu... un te taču tik skaisti...</p>
                 <p>— Jā, te ir ļoti skaisti, es agrāk to tā neredzēju kā tagad, taisni tagad it kā visas dabas krāsas tapušas spilgtākas. Es mīlu mūsu Randavu it kā pirmoreiz! — Anita iesmējās.</p>
                 <p>— Agrāk mēs, Anita, nenoģidām visu skaistumu, mēs to minām kājām un visam gājām gaŗām it kā aizsegtām acīm. Tagad viss citādi nekā agrāk, un viss taču ir gluži tas pats: tā pati Vizma, tā pati grava, tas pats mežs; un it kā nav tomēr tas pats, tāda savāda burvība pār visu...</p>
                 <p>— Man ir tā, it kā es visu apkārtējo dabas skaistumu varētu sajust, ne tikai vien redzēt, sajust ar miesu un dvēseli.</p>
                 <p>— Jā,jā, taisni sajust, to tu labi teici, Anita. Vai tu zini, es tevi ļoti mīlu.</p>
                 <p>Gaida piekļāvās ciešāk draudzenei.</p>
                 <p>Anita neveikli pasmaidīja.</p>
                 <p>— Un tu, Anita, vai tu mani arī drusciņ — ieraugi?</p>
                 <p>Anitas acis iemirdzējās un viņa apkampa Gaidu. Abas ilgi un sirsnīgi apskāvušaās skūpstījās un smējās.</p>
                 <p>— Anita, vai tu gribi būt mana sirdsdraudzene?</p>
                 <p>— Es labprāt, bet — — — es negribu, es nevaru palikt neuzticīga Mirtai, mēs abas Mazpilī zvērējām viena otrai draudzību... Anita neveikli aizbildinājās, it kā nožēlodama savu zvērestu Mirtai.</p>
                 <p>Gaida uzmeta lūpu un dzestri teica: — Jā, tiešām, to tu nedrīksti, zvērestu lauzt neviens nedrīkst.</p>
                 <p>Tad viņa pārgāja vēsi uz citu valodu: — Ko tu dari mājās, vai daudz mātei palīdzi?</p>
                 <p>— Palīdzu arī, bet maz, māte mani lutina, — lai atpūšoties. Es lasu, ar ēšanu apēdu visas grāmatas, nekad savā mūžā neesmu tik daudz lasījusi kā tagad.</p>
                 <p>— Es arī, es arī. Man tikai domāt vien gribas, kad ir vaļas — man jau daudz jāmācās. Pa vaļas brīžiem es arī vēl gleznoju, spēlēju klavieres, dziedu. Vislabāk ar mākslu vien es tagad nodarbojos.</p>
                 <p>— Un es — dzejoju! — Anita lepni iesaucās.</p>
                 <p>— Tiešām?</p>
                 <p>— Jā gan. Es lasīju priekšā savus dzejoļus Zigurdam, viņš teica, ka esot līdzīgi Heinem.</p>
                 <p>— Ej, ej!</p>
                 <p>— Nudien, es tev parādīšu.</p>
                 <p>— Un ko Valdis saka?</p>
                 <p>— Ak tas! tam taču es nerādīju, saprotams.</p>
                 <p>— Tu domā, viņš tevi neatzītu?</p>
                 <p>— Viņš nekā no dzejas un mākslas nesajēdz.</p>
                 <p>— To es nedomāju vis.</p>
                 <p>— Tu laikam domā — viņš liels gudrinieks, ja?</p>
                 <p>— Bez šaubām.</p>
                 <p>— Tad tu ļoti maldies.</p>
                 <p>— Varbūt. Tātad — tu tapsi par dzejnieci, Anita?</p>
                 <p>— Tas jau nav nekāds peļņas avots.</p>
                 <p>— Tu gribētu pelnīt daudz naudas?</p>
                 <p>— Un tu ne?</p>
                 <p>— Nē, bet — zināms, nauda arī ir vajadzīga.</p>
                 <p>— Ļoti vajadzīga, ar to var arī tikt par lielu dzejnieku</p>
                 <p>Gaida skaļi iesmējās.</p>
                 <p>— Par to gan laikam vismazāk var ar naudu tikt.</p>
                 <p>— Tu mani nesaproti, — Anita īgni teica. — Es domāju tā: kad cilvēks ir bagāts, kad viņam klājas labi,</p>
                 <p>nekas viņu nenospiež — tad viņš var darīt, ko grib; viņš var netraucēti ieslēgties savā istabā — skaistai tai vajag būt! — vai augsta kalna galā un dzejot. Tas taču tik saprotami, vai ne?</p>
                 <p>— Man liekas, tad viņš maz sadzejos, jo tad viņam nebūs par ko dzejot. Katram māksliniekam vajag lielu ciešanu...</p>
                 <p>— Kādas blēņas! — Anita sašutusi iesaucās.</p>
                 <p>— Nav vis, tēvs teica, ka Dostojevskis, Tolstojs; Šillers un mūsu lielākie dzejnieki — — —</p>
                 <p>— Ej tu ar savu tēvu un savu šilleru. Jā, vai tu lasi tās grāmatas, ko tev iedevu?</p>
                 <p>— Lasu gan pa druskai?</p>
                 <p>— Nu, kā tev patīk?</p>
                 <p>— To pateikšu tev kādreiz vēlāk; līdz šim vēl diez' kā nepatīk.</p>
                 <p>— Pagaidi, ielasies, tad tu redzēsi, kāda jauna valoda, forma... Tu daudz mācies, Gaida, vai tev stipri bail no eksāmena?</p>
                 <p>— Nē, kas tur ko bīties, ja neizturēšu uz septīto, māmiņa saka, lai tad ejot sestajā klasē.</p>
                 <p>— Tev tas viena alga?</p>
                 <p>— Nav vis, bet esmu pārliecināta, ka izturēšu, jo es visu labi māku.</p>
                 <p>— Tas vēl nenozīmē, ka tu eksāmenā visu zināsi. Tas atkarājas vairāk no tā, kādi skolotāji: kuŗam tu labāk patiksi, tas tevi vieglāk laidīs cauri, kuŗam ne, tas tevi tīšām mulsinās.</p>
                 <p>— Ej, ko tu runā!</p>
                 <p>— Nu, gan jau pati redzēsi. Tā tas ir visur.</p>
                 <p>— Kas skolotājam par patikšanu, kad tik es labi zinu,</p>
                 <p>— Tas tas mazākais, tici man. Viņi, skolotāji, visi</p>
                 <pb/>
                 <p>nervozi, netaisni. Ak, kā es viņus ienīstu! Kad iedomājos vien mūsu matēmatikas skolotāju... nez', kas viņam par slimību — tā šļuceniski vien iet... nez', no kā tādu dabūjis... Tik nejauks, ka bail! Kādu dienu, kad labā prātā, tad izsauc visas smukākās meitenes un četrniekus, pieciniekus vien liek, kad sliktā — tad nesmukās, pieķeŗas katram vārdam, un tad — "dvoikas" vien visām pēc strīpas.</p>
                 <p>— Tiešām?</p>
                 <p>— Nudie', ja netici, prasi Mirtai! Un tad tas krievu valodas skolotājs, par "Hehehe!" mēs viņu saucam. Kā viņš skatās — šitā: piemiedz acis un tad vēro — vēro kā negudrs. "He—he—he!" — tik iekrekšas pa reizei; ko viņam stāsta, to viņš nemaz nedzird, kad tik runā vien labi maigā balsī, tad viena alga, ko runā — viņš tikai klausās.</p>
                 <p>— Man būtu viena alga, lai viņš klausās un skatās, kā grib.</p>
                 <p>— Nebūs vis, gan redzēsi.</p>
                 <p>— Vai tad simpatisku skolotāju nemaz nav? Un skolotājas?</p>
                 <p>— Tās ir labākas. Piemēram, es dievinu mūsu vēstures skolotāju, studējusi viņa ir — mēs visas viņu dievinām.</p>
                 <p>— Nu teic nu: dievinām! Kā var sievieti dievināt!</p>
                 <p>— Tu tikai vīrieti?</p>
                 <p>Gaida nosarka. — Nē, nevienu cilvēku nevar dievināt.</p>
                 <p>— Bet mēs dievinām Olgu Aleksandrovnu. Tev tik vajadzētu paklausīties viņas vēstures stundā! Kā viņa mums raksturo katru lielu vīru, — kas tas par Napoleonu, Jūliju Cezaru, kas par Aleksandru Lielo, kas par Pēteri Lielo! — Kāds šausmīgs Nerons un kāds dievišķīgs </p>
                 <pb/>
                 <p>Perikls, — ak, kā es mīlu Periklu, šo grieķiskāko no visiem grieķiem! — Kā dzīvi viņi visi priekš acīm... Tad — visi lielie vēstures laikmeti tik spilgti tiek mums attēloti ar visām savām raksturīgākām parādībām. Visa vēsture ir tik interesanta, ka bail!</p>
                 <p>— Un matēmatika — tik gaŗlaicīga, ka bail!</p>
                 <p>— Ak, ko tāds kropls spoks var ieinteresēt.</p>
                 <p>— Fui, Anita, slimu cilvēku gānīt!</p>
                 <p>— Lai viņu velns parautu!</p>
                 <p>— Fui, fui!</p>
                 <p>Alkšņi viņpus upes iebrikšķējās. "Ai — ai!" — abas meitenes iekliedzās un kā bultas aizskrēja pa birzi kalnā vēja ātrumā.</p>
                 <pb/>
             </div>
             <div type="chapter">
                 <head>7. KO RUDZU LAUKS DZIRD</head>
                 <p>Kādu priekšpusdienu pēc stundām Gaida ar Anitu lasīja grāvjos starp rudziem meža zemenes, — Gaida ar aizraušanos, piesarkušiem vaigiem, Anita gurdena un it kā nemierā. Gaidai bija pieogots mazs groziņš līdz pusei, tā nevienas ogas neēda, glabāja mātei. Anitai tikai glāze bija drīz pilna. Saule pašā dienvidū dedzināja bez žēlastības.</p>
                 <p>— Es nesaprotu, Gaida, kas tev par prieku šādā sauldegā cepināties, it kā pievakarē nevarētu ogot. — Anita saīgusi purpināja, un atsēdās grāvmalā. — Nāc, atsēdies, atpūtīsimies, tad iesim mājās.</p>
                 <p>— Pagaidi vēl drusku! — no viņa gala sauca pieliekusies Gaida, — pusdienā ir vislabākā ogošana, tad var saredzēt saulē katru odziņu.</p>
                 <p>Anita atsēdusies izvilka no saules sarga nosmulētu brošētu grāmatu un sāka kārīgi lasīt un pa vienai ogai bāzt mutē no savas glāzes. Pēc kāda brītiņa pienāca arī Gaida un atsēdās līdzās.</p>
                 <p>— Tā, nu būs diezgan. Un tu, kāpēc tu savas ogas ēd nost, vai tev nav neviena, kam mājā pārnest? Kas tev par prieku pašai apēst! — to sacīdama, Gaida izrāva Anitai ogu glāzi no rokām un apslēpa sev aiz muguras.</p>
                 <p>— Kam lai nesu, mana māte vairs saldumus neēd.</p>
                 <p>— Nu, Valdim tu varēji pārnest, — to teikusi, Gaida drusku nosarka un aizgriezās.</p>
                 <p>— Tam jau gan! Lai ogo pats!</p>
                 <p>— Ko tu tur lasi, vai vienmēr vēl tos Laimes vārtus? Tāds bleķis!</p>
                 <p>— Kāpēc tad pati lasi, ja nepatīk?</p>
                 <p>— Tu jau man iegalvoji, ka interesants romāns, bet izrādās, ka tāda bezgaršīga pasaka.</p>
                 <p>— Kad to kāds dzirdētu! — Anita nicinoši pārtrauca. — Tev nav ne mazākās sajēgas par moderno literātūru un tu, Gaida, esi pavisam vecmodīga savos uzskatos.</p>
                 <p>— Es ar saviem uzskatiem nevienam neuzbāžos, bet to gan varu sacīt, kas man patīk vai nepatīk. Laimes vārti nav pēc manas gaumes — vairāk neko.</p>
                 <p>— Šeit taču tiek atrisināta problēma par jauno sievietes mīlestību!</p>
                 <p>— Ha—ha—ha! — Gaida skaļi iesmējās.</p>
                 <p>— Par ko tu smej, tu laikam nemaz vēl nezini, kas ir mīlēt?</p>
                 <p>— Nu, kas tad ir pēc tavām domām tā jaunā mīlestība! No tiem Laimes vārtiem es netieku īsti gudra.</p>
                 <p>— Lieta gluži vienkārša: tāpat kā vīrieši mīlē vienu un otru, tāpat var arī sievietes.</p>
                 <p>— Kā — vienu un otru? Vai tad var vairākus uzreiz mīlēt? — Gaida brīnījās.</p>
                 <p>— Nu, ka var.</p>
                 <p>— Vai tu arī vari?</p>
                 <p>— Es — arī varu.</p>
                 <p>— Ko tu mīli?</p>
                 <p>— To es neteikšu.</p>
                 <p>— Nu, tu jau mīlot Mirtas brāli Zigurdu, tu jau man reiz to teici.</p>
                 <p>— Liec mani mierā!</p>
                 <pb/>
                 <p>— Bet ko tad vēl?</p>
                 <p>— Nevienu.</p>
                 <p>— Nu, te nu bija! Tātad tev pašai neder jaunās mīlestības mācība, tu esi slikta praviete.</p>
                 <p>— Nekā tu nesaproti.</p>
                 <p>— Nu pastāsti taču!</p>
                 <p>— Kad es būšu liela, tad es mīlēšu visus puikas.</p>
                 <p>— Ha—ha—ha! — Gaida smējās pilnā kaklā — tāpat kā tava romāna varone divus — trīs uzreiz. — Pēc manām domām nevar vairāk mīlēt kā vienu.</p>
                 <p>— Ja tu nevari, tad citas sievietes var.</p>
                 <p>— To negribu apstrīdēt. Man tavi Laimes vārti būtu riebīgi, ja viņi nebūtu tik muļķīgi. Es desmitreiz labāk lasu kādu "vecmodīgu", kā tu saki, Spielhagenu nekā tādu modernu pasaku.</p>
                 <p>— Pag', kad tu dzīvosi pilsētā, kur satiksies ar daudziem vīriešiem, tad tu runāsi citādi. Kad tev "pagriezīs kūru" viens otrs un kad tev pašai šodien patiks viens, rīt otrs, parīt trešs — —</p>
                 <p>— Anita, tā nerunā, tas nav smuki, man nekad nepatiks viens, otrs, trešs; es mīlēšu tikai vienu vienīgo, lai tas būtu desmitreiz vecmodīgi.</p>
                 <p>— Bet es gribētu redzēt to puiku, kas mīlēs tevi vienīgo! Tādu nav, Gaida, vismaz tagad vairs ne. Ak? viņi visi tagad tik slīpēti: šodien lakstojas ap vienu, rīt ap otru un tad, bez tam vēl — nezin ko visu viņi dara...</p>
                 <p>— Ko tad, ko tad bez tam vēl? — Gaida, bez elpas klausīdamās, prasīja.</p>
                 <p>— Viņi dzīvojot kā lieli...</p>
                 <p>— Kā viņi dzīvo — kā lieli?</p>
                 <pb/>
                 <p>— Ak, es nezinu, man Mirta stāstīja, — Anita izvairīdamās atbildēja.</p>
                 <p>— Pastāsti, Anita, ko tev Mirta stāstīja!</p>
                 <p>— Nu ka viņas brālis Zigurds — tas gan tā ne, bet citi visi viņa klasē... jā, Mirta visu zina — viņa ir saderinājusies.</p>
                 <p>— Un Valdis, kā viņš? — Gaida, tikko sadzirdami, izdvesa.</p>
                 <p>— Valdis? Es nezinu. Kā lai es zinu, kā viņš Pēterburgā dzīvo. Viņš jau ir liels, students, viņš var dzīvot, kā grib.</p>
                 <p>— Vai, viņš arī var mīlēt divas, kā tu domā?</p>
                 <p>— O, viņš var mīlēt trīs un vēl vairāk, to es zinu. Kad viņš bija Mazpils ģimnazijā, kad tēvs viņu reiz pēra: bija atnākusi kāda vēstule no ģimnazijas direktora, kaut kas tur bija par mīlestību. Un tagad Valdim nāk tik daudz vēstuļu, zināms, no dāmām, bet tagad tēvs vairs nedrīkst viņu bārt — viņš vienkārši neklausās. Bet, Gaida, kas tev ir?</p>
                 <p>Gaida klausījās kā sastingusi.</p>
                 <p>— Ak, liec mani mierā ar savām pasakām, Anita! Še tavi Laimes vārti! Gaida strauji sniedza Anitai grāmatu, tad piepeši to atrāva atpakaļ un nervozi saplēsa smalkās druskās.</p>
                 <p>— Bet Gaida, tā bija Mirtas grāmata. — Anita izbijusies izsaucās.</p>
                 <p>— Tādas muļķības tev nav jālasa, tās tik sajauc tavu galvu un tu vairs nezini, kur rīts, kur vakars. Tā ir lubu literātūra, kā tēvs saka.</p>
                 <p>— Ko tavs tēvs zina. Man slāpst, vai neapēdīsim tās ogas?</p>
                 <pb/>
                 <p>— Lai nu paliek vien, iesim drīz mājās, vai tu nu nebūsi atpūtusies?</p>
                 <p>— Pag, vēl vienu mazu brītiņu. Te rudzos ir labi parunāties.</p>
                 <p>— Jā, atnāc šodien pie manis, tad es atdošu tavu Pšibiševsku, un vairs nedod man tādus briesmoņus lasīt.</p>
                 <p>— Ko? Arī tas tev nepatīk? — Anita acis vien ieplēta aiz brīnumiem.</p>
                 <p>— Nē, arī tas man nepatīk, it nemaz ne. Man tā vien liekas, ka viņa varoņi piedzēruši vai traki.</p>
                 <p>— Ko tu vari muldēt, Gaida! — Anita pavisam sašuta. — Tu itin nekā nesaproti, kas ir jauns un vēl neparasts.</p>
                 <p>— Nē, tādas lietas, kā, piemēram, tā mīlestība starp brāli un māsu, tādas es nevaru saprast, man tā izliekas par necilvēcību.</p>
                 <p>— Ā, tu domā De profundis. Nu, man jau arī nepatīk tas saturs, bet — tā forma, tā forma!</p>
                 <p>— Nu, un kāda tur ir tā forma, kas tevi tā samulsina, ka tu viņas dēļ vari pārcelties pār saturu, lūdzu, pasaki!</p>
                 <p>— Ko nu pieķeries!</p>
                 <p>— Nē, lūdzu saki! Es redzu, ka tu pati nezini, bet tu tik kaut kur no kaut kā esi kaut ko dzirdējusi par kaut kādu, velns zina formu; kas jums vienam patīk, tas visiem. Tev jau vispār nav nekādas noteiktas gaumes: šodien tu izlasi vienu "jaunu" grāmatu, tā tev patīk, rīt otru, gluži pretēju pirmējai — arī patīk, un jo tā trakāka, nesaprotamāka, jo viņa tev vairāk patīk. — Viss tavā galvā viens raibs viru virums.</p>
                 <p>— Tu, Gaida, runā kā pats mācītājs.</p>
                 <pb/>
                 <p>— Kad tu vairāk uz mani klausītos!</p>
                 <p>— Nu, bet Vaildu taču tu nenosodīsi?</p>
                 <p>— Jā, man jāatzīst, ka man arī Vailds nepatīk! Laikam tādēļ, ka viņa paradoksus vienmēr nesaprotu.</p>
                 <p>Ir daudz lielu rakstnieku, kas mūs tā nemulsina un ir skaisti, piemēram, Šillers, Šēkspīrs, Rasins, Ibsens; tie taču arī ir jāpazīst un, pēc manām domām, vispirmā kārtā.</p>
                 <p>— Vispirmā kārtā — mūsu pašu rakstnieki. — Anita lepni iesaucās, — pieķērusi Gaidu pie kļūdas.</p>
                 <p>— Tas pats par sevi saprotams, — tos es pazīstu labāk nekā tu, — Gaida atcirta.</p>
                 <p>— Man nav vaļas krāmēties ar taviem Šilleriem un Šēkspīriem, tie ir gaŗlaicīgi, neinteresanti, sapelējuši.</p>
                 <p>— Anita. Anita! — tu esi purvā iestigusi.</p>
                 <p>— Ha—ha—ha! drīz jau tu arī būsi pilsētā, ģimnazijā — tur mēs atkal parunāsimies. Bet lai nu paliek literātūra. Pēc savām grāmatām es pie tevis aiziešu pēcpusdien, ja iznāks.</p>
                 <p>— Ja neiznāks, es iedošu rīt Valdim.</p>
                 <p>— Nē, nē, no Dieva puses to nedari, viņš nedrīkst zināt, — Anita izbijās.</p>
                 <p>— Tātad arī viņam nepatīk tava literātūra, to jau domāju! — Gaida priecīgi iesaucās.</p>
                 <p>— Un tev jau arī es vairs nedošu nekādas grāmatas. Abas apklusa.</p>
                 <p>— Runāsim tagad par precēšanos, Gaida, — Anita pēc īsa brītiņa atkal uzsāka.</p>
                 <p>— Ja tev par to tikpat sagrozītas skrūves kā par literātūru, tad labāk nerunāsim, — Gaida atraidīja.</p>
                 <p>— Runāsim, runāsim — mīļā, man tik grūta sirds. — Anita pieglaudās Gaidai cieši klāt.</p>
                 <p>— Par ko tev grūta sirds, pastāsti, sirsniņ. — Gaida mīlīgi apkampa draudzeni.</p>
                 <p>— Es esmu nelaimīga.</p>
                 <p>— Nu stāsti taču. Vai tā paša Zigurda dēļ?</p>
                 <p>— Es viņu mīlu, viņš mani arī, bet — viņš mīlot arī vēl savu mūzikas skolotāju Dzilnas jaunkundzi.</p>
                 <p>— Kā? tevi un Dzilnas jaunkundzi?</p>
                 <p>— Jā, to — miesīgi, mani — garīgi. — Anita nopietni atteica un nopūtās.</p>
                 <p>Gaida izbrīnījusies uzskatīja savu skumjo draudzeni un nopietni prasīja: — Un tu, kā tu mīli Zigurdu, vai miesīgi vai garīgi?</p>
                 <p>— Es? — — es nezinu. Bet man tik žēl, tā sāp sirds, ka viņš mīl arī to Dzilnu.</p>
                 <p>— Tad jau gan laikam tava mīlestība būs miesīga, kad tu esi greizsirdīga, — Gaida vēl nopietnāk piebilda.</p>
                 <p>— Laikam. — Anita saka žēli raudāt.</p>
                 <p>— Neraudi, esi prātīga! Tad tev cits nekas neatliek, kā mīlēt Zigurdu arī garīgi, un miesīgai mīlestībai izraudzīt kādu citu.</p>
                 <p>— Es negribu, es negribu! — Anita pretojās.</p>
                 <p>— Te nu bija! Tu taču teici, kad būšot liela, tad mīlēšot visus puikas, un tagad tu negribi mīlēt ne divus.</p>
                 <p>Anita likās pārdomājam.</p>
                 <p>— Vai tu arī kādreiz domā par precēšanos? — viņa prasīja.</p>
                 <p>— Domāju gan.</p>
                 <p>— Un ko tu domā par precēšanos?</p>
                 <p>— Es domāju, ka — neprecēšos.</p>
                 <p>Anita uzmeta izbrīnījušos skatu Gaidai.</p>
                 <p>— Tā saka visas, kuŗas dikti grib. Šoreiz laikam tev nav skrūves kārtībā.</p>
                 <p>— Ir gan. Es tikai nesaprotu, kamdēļ jāprecas.</p>
                 <p>— Vai tu domā, ka nemīlēsi?</p>
                 <p>— Mīlēšu gan, un taisni tāpēc, ka mīlēšu, es neprecēšos — lai nepārietu mīlestība, saproti!</p>
                 <p>— Es tevi nesaprotu. Bet es — mīlēšu visus, par spīti Zigurdam. — Anita saslēja savu mazo galviņu.</p>
                 <p>— Nerunā muļķības! — Gaida paņēma no savām ogām vienu sauju un ar varu bāza Anitai mutē.</p>
                 <p>Anita pretojās. Abas cīnīdamās nepamanīja, ka rudzi čabēja un noliecās, ka no šķērsgrāvja izlīda Valdis. Viņas to ieraudzīja tikai tad, kad tas Anitai no rokām izrāva glāzi ar ogām.</p>
                 <p>— Nāc mājās, pusdienā! Paldies par ogām, ļoti gardas, — Valdis, ogas ēzdams, slavēja un skrēja projām.</p>
                 <p>— Atdod, atdod! — Anita likās viņam pakaļ.</p>
                 <p>Gaida palika viena. Valdis bija laupīdams apgāzis arī viņas groziņu un ogas bija izbirušas zālē. Ātri viņa salasīja cik varēja un pa otru rudzu grāvi piesarkusi steidzās mājup.</p>
                 <p>— Būtu viņš manas ogas ņēmis, man lielākas. Anita labākās vienmēr pati apēd lasot. — Gaida nodomāja. Tad viņai ienāca prātā, ka varbūt Valdis rudzos būs dzirdējis viņu noslēpumaino sarunu. Tas būtu briesmīgi! Tāds šausmīgs kauns! — Gaida skrēja pa rudziem, ka mati vien plivinājās. Kad tikai Valdis viņu neredzētu vairs! Un ko gan viņš domātu par viņas naivajiem uzskatiem par literātūru! Visu viņa nebija izteikusi Anitai; viņai jau patika tīri labi Vailds, lai gan visu viņa</p>
                 <pb/>
                 <p>nesaprata, tomēr lasīja ar aizrautību. Arī Pšibiševska darbos dažas lietas nebija peļamas, sevišķi, kur viņš tik aizrautīgi izceļ cilvēka dvēseles sajūsmu. Bet nē, nē! tas viņai nepatika — kad viņa iedomājās vien De profundis! — Visu nakti viņa nebija gulējusi, kad to lasīja — tas bija tāds riebums. —</p>
                 <p>Šodien viņa vairs neies ārpus mājas, lai tikai netiktos ar Valdi. Gaida paātrināja savus soļus. Pār lielceļu pāriedama, viņa redzēja, ka Valdis jau bija gabalā un, atpakaļ neskatīdamies, lēni soļoja uz Gailēnu pusi. Anitu nevarēja saredzēt.</p>
                 <p>Pēc launaga atnāca Anita un sabiedēja Gaidu. Valdis esot visu noklausījies. Visas grāmatas man jāatdodot, citādi sūdzēšot tēvam, aizliegšot un tā tālāk.</p>
                 <p>Gaida nobāla. Tad jau gan arī viņas tēvs dabūšot zināt?</p>
                 <p>— Nē, nē, tevi Valdis aizstāv — tu esi gudra, laba — es tikai tā sliktā. Zināms, kad kāds ir samīlējies, tad viņam viss ir labs. — Anita noteica.</p>
                 <p>— Ko tu runā! — Saki, ko Valdis teica par mani, vai izsmēja, nicināja? Saki taču! — Gaida aizvien vairāk uztraucās.</p>
                 <p>— Nē jel, tev tikai esot tā skaidrā galva, lai es no tevis mācoties.</p>
                 <p>— Paldies Dievam! — Gaida atvieglota uzelpoja. — Nāc, iesim augšā manā istabā, es tev visas tavas grāmata atdošu.</p>
                 <p>— Un dod man līdz arī Vilhelmu Tellu. — Anita sekoja Gaidai. Abas uzgāja augšā un ilgi kārtoja lasāmu vielu.</p>
                 <p>Apakšā atskanēja zvans, kas aicināja vakariņās. Meitenes </p>
                 <pb/>
                 <p>to nesadzirdēja. Galvas sabāzušas, viņas rīkojās ar grāmatām.</p>
                 <p>— Bērni, nāciet vakariņās! — māte, durvis pavērusi, aicināja.</p>
                 <p>Meitenes satrūkās.</p>
                 <p>— Tūlīt, tūlīt mēs nāksim.</p>
                 <p>Mācītāja kundze, redzēdama, ka traucē, atkal aizgāja. Viņai bija paradums ar varu nebāzties bērnu darīšanās, kur neredzēja nepieciešamas vajadzības. Gaidas draudzību ar Anitu viņa labprāt pabalstīja, Gaida taču bija tik viena visu gadu.</p>
                 <p>Nosodītās grāmatas Gaida ar Anitu satina avīžu papīros un sasēja ar aukliņu.</p>
                 <p>— Bet kur Tells? — Anita atcerējās.</p>
                 <p>— Ak, to es būtu piemirsusi, labi, ka tu atgādināji. Te būs. Bet tā kā tu arī viņu izlasi! — Gaida piekodināja.</p>
                 <p>Abas nogāja lejā. Pie galda jau bija visi sapulcējušies. Anna Petrovna lēja mazajiem putru šķīvjos, vecmāmuļa auklēja savu mīluli Krustiņu.</p>
                 <p>— Labvakar! — Anita sveicināja.</p>
                 <p>— Labvakar, labvakar, Anita! — mācītājs Goba laipni saņēma sveicienu. — Nu, ko jūs labu študierējāt, lielās gudrinieces? Parādi, kas tās par grāmatām, ko jūs lasāt vaļas brīžos.</p>
                 <p>Anita drebošu roku sniedza Vilhelmu Tellu. Nu jau gan raisīs vaļā visu aizsauli! Ak, kamdēļ viņai vajadzēja nākt lejā uz vakariņām.</p>
                 <p>— Ā, Šillers, tas labi, bērni, lasiet vien! — Mācītājs atdeva Tellu.</p>
                 <p>Gaida dižojās kā uz oglēm.</p>
                 <p>— Sēstieties nu pie galda, lai paliek grāmatas. — Gobas kundze skubināja.</p>
                 <pb/>
                 <p>Meitenes nelika to divreiz teikt, mudīgi atsēdās abas līdzās, un Gaida, aiz prieka ieknieba Anitai sānos. Draudošās briesmas bija laimīgi gaŗām. Mācītājs apprasījās Anitai par mājām, mācītāja kundze par māti, lika to sveicināt.</p>
                 <p>Pēc vakariņām Gaida ar tēvu pavadīja Anitu uz mājām. Uz tilta sēdēja Valdis. Viņš gaidīja Anitu... Gaida manāmi nosarka, bet krēslā neviens to neievēroja.</p>
                 <pb/>
             </div>
             <div type="chapter">
                 <head>8. NEAIZMIRSTELĪŠU PUŠĶIS UN VISAS ESMES PĒDĒJIE IEMESLI</head>
                 <p>Otrā dienā Gaida, Valdi uz stundu gaidīdama, mazliet vēl baidījās par sarunu rudzos — vai tik viņš nicinoši nesmaidīs. Bet viņš bija nopietns kā arvien stundās; viņš nesmaidīja ne nicinoši, ne citādi — it kā vakar nekas sevišķs nebūtu gadījies.</p>
                 <p>Pēcpusdienā draudzenes atkal abas staigāja saķērušās gar upmalu. Anita bija dabūjusi no Mirtas vēstuli, kurā solīja viņu pa Jāņiem apciemot Gailēnos uz kādām dienām, varbūt Zigurds arī būšot līdz. Anita ļoti priecājās. Zigurdu viņa tik ilgi nebija redzējusi, gandrīz kādu mēnesi. Viņa nevarēja iedomāties, kāds viņš izskatīsies, vai būs nodedzis, vai ūsiņas paaugušās: — viņš gribējis pa vasaru audzēt. Visos sīkumos tā aprakstīja Gaidai savu Zigurdu, kas viņu mīlēja — ar garīgu mīlestību. Gaida klausījās ar lielu interesi un bija ziņkārīga redzēt, kāds gan būs tas Anitas garīgais pielūdzējs; viņas simpatijas tam vēl nepiederēja, jo tas, ka viņš bez Anitas vēl kādu citu mīlēja, viņai nemaz neizlikās romantiski.</p>
                 <p>Arī Mirtas liktenis tika apspriests no visām pusēm. Mirtu Gaida pazina no pērnās vasaras, kad tā bija bijusi kādu mēnesi Gailēnos: Gaida arī gaidīja māsīcu Balvu atbraucam pa Jāņiem. Dakteris Goba mīlēja Jāņus pavadīt uz laukiem pie brāļa.</p>
                 <pb/>
                 <p>— Paskat', tur upmalā zem ozola kāds sež. Vai tas nav Valdis? — Gaida priecīgi iesaucās.</p>
                 <p>— Lai viņš ir, neiesim tad turp, — viņš tāds nekrietns. — Anita vilka Gaidu atpakaļ.</p>
                 <p>Valdis jau bija meitenes ieraudzījis un sveicinādams vicināja cepuri pa gaisu.</p>
                 <p>— Nāc, iesim, Anita, lai viņš nedomā, ka mēs no viņa bēgam. — Gaida turēja Anitu ciet.</p>
                 <p>— Manis pēc, paiesim viņam gaŗām, lai viņš sēž viens pats, mēs jau viņa līdz nesauksim. — Meitenes savilka nopietni uzacis un lepni gāja uz ozolu.</p>
                 <p>— Anita, Gaida čukstēja, it kā lūdzoši, — sauc viņu līdz, trijatā tomēr jautrāk, viņš arī prot labi līgot.</p>
                 <p>— Nē. — Anita īsi atbildēja un abas tuvojās Valdim, kas gulēja zālē un lasīja kādu grāmatu, ar zīmuli pastrīpodams. Meitenēm, gaŗām ejot, viņš pacēla galvu un it kā smīnēdams noskatījās paka], nekā nesacījis.</p>
                 <p>Gaida pameta slepenu skatu uz Valdi un, ievērojusi viņa smīnu, piesarka aiz dusmām. — Neviena vārda viņš neteica, viņa pie sevis nodomāja. — Nevarēja taču prasīt, kurp mēs iedamas, jeb — varēja nākt līdz, būtu daudz labāk. Viņai palika it kā gurdeni visi locekļi, vairs nepatika tālāk iet it nemaz. — Ko tur meklēs? Puķu mājā tik daudz, ogu šeit nav, diezgan jau abas līgojušas. — Ak, tik gaŗlaicīgi!</p>
                 <p>— Anita, nāc, iesim atpakaļ! — Gaida vedināja.</p>
                 <p>— Ko? Tu taču negribi uz mājām? — Anita tā kā pasmīnēja.</p>
                 <p>— Es esmu piekususi.</p>
                 <p>— Ja Valdis nāktu līdz, tad tu laikam gan nebūtu piekususi?</p>
                 <pb/>
                 <p>— Gaida sarāvās un pārsteigta uzskatīja Anitu. Vai viņai nebija taisnība?</p>
                 <p>— Vēl jau varam — arī iet kādu gabalu, ja tu tā visai gribi. — Gaida saņēmās.</p>
                 <p>— Tur līdz tiem kārkliem iesim, tur grāvī ir daudz neaizmirstelīšu, tās Valdis ļoti mīl; saplūksim arī viņam, pagānam, kādam vainagam, — Anita vedināja.</p>
                 <p>— Manis pēc, — Gaida jautrāk atbildēja, un abas gāja uz grāvi. Gaida čakli salasīja lielu pušķi neaizmirstelīšu ar visām saknītēm.</p>
                 <p>— Tā, sasiesim nu kopā vainagā un uzliec uz šķīvja, tās viņam ziedēs visu nedēļu. — Gaida teica, tuvodamās Anitai, kas mierīgi grāvmalā sēdēja.</p>
                 <p>— Anita, dod šurp arī savas puķes, es savīšu, es labāk protu.</p>
                 <p>Anita rādīja tukšas rokas.</p>
                 <p>— Ko, tu nemaz neesi lasījusi?</p>
                 <p>— Es zināju, tu salasīsi pārpilnam, — Anita smaidīdama atteica</p>
                 <p>Gaida nokaunējās. Atkal Anitai bija taisnība. Ko Anita domā? Kas viņai gan nāk prātā? Gaida gluži apjuka.</p>
                 <p>— Es paturēšu pati sev, — Gaida sacīja.</p>
                 <p>— Dod nu vien šurp, došu Valdim, man viņam jāpielabinās. Kad teikšu, ka tu tās lasījusi, tad viņš būs atkal mīlīgāks pret mani. — Anita paņēma puķes.</p>
                 <p>— Nē, nesaki, ka es lasīju, — Gaida lūdza.</p>
                 <p>— Nu labi, labi, manis pēc, dod tikai šurp!</p>
                 <p>Gaida redzēja, ka Valdis piecēlās un uzkāpa kalnā — Gailēnos.</p>
                 <p>— Nu, vai vēl tālāk iesim? — Gaida gurdeni prasīja.</p>
                 <pb/>
                 <p>Viņai tā gribējās uz mājām, nemaz vairs nepatika saulē cepināties.</p>
                 <p>— Iesim arī — Anita piecēlās.</p>
                 <p>Mājās pārnākusi, Anita ar šķelmīgu smaidu nodeva puķītes brālim, sacīdama: "Tās tev Gaida salasīja, lai tu ar saitiņu savijot vainagā, ar visām saknītēm, tad tev būšot ziedēt visu nedēļu."</p>
                 <p>Valdis vaicādams paskatījās uz māsu un ar īsu "paldies" izmeklēja mazu pušķīti no skaistajiem ziediem; iesprauda to pogu caurumā un svilpodams izgāja laukā.</p>
                 <p>— To vainagu tu man sasien! — viņš stingri noteica māsai aiziedams.</p>
                 <p>Anita nedrīkstēja pretoties.</p>
                 <p>*        *</p>
                 <p>    *</p>
                 <p>Gaida lēni soļoja uz mājām.</p>
                 <p>Brāļi upē makšķerēja.</p>
                 <p>— Gaida, Gaida, paraug', kādu es smuku līdaciņu saķēru. — Kārlis sauca.</p>
                 <p>Gaida mazliet apstājās, vienaldzīgi paskatījās un gāja tālāk.</p>
                 <p>— Miega tūļa! — Vilis nosauca māsai pakaļ.</p>
                 <p>Dārzā iegājusi, Gaida atlaidās zem kāda cera zālītē, palika rokas zem galvas un sapņaini raudzījās dzidrajā debesu velvē... Domas, jūtas jaucās cita caur cita. "Gaida!" viņa izdzirda Annu Petrovnu saucam, bet nelikās ne zinot. Piepeši ienāca prātā kas svarīgs. Piecēlās, izvilka no kabatas mazu piezīmju grāmatiņu un ātri, ātri rakstīja.</p>
                 <p>— Ē, Gaida, kāpēc stundā nenāc? — mācītājs Goba pienākdams prasīja.</p>
                 <pb/>
                 <p>— Tētiņ, es šodien negribu — atļauj... Gaida laiski pagriezās pret tēvu.</p>
                 <p>— Tas ir pareizi! Tu zini, es mīlu kārtību, — tēvs stingri uzsvēra.</p>
                 <p>To Gaida zināja gan jo labi. Viņa gausi sprauda zīmuli grāmatiņā un taisījās tēvam paklausīt.</p>
                 <p>— Ko tu tur rēķināji, vai apļa kvadraturu? — tēvs mazliet zobgalīgi prasīja.</p>
                 <p>— Nē, meklēju visas esmes pēdējos iemeslus, — Gaida sausi atbildēja tēva tonī.</p>
                 <p>— Tas ir radikāli meklēts, to nevar liegt.</p>
                 <p>Gaida klusēdama pagriezās sānis un atslēja galvu rokā. Viņa bija aizmirsusi, ka taisījās sekot tēvam uz uz stundu. Mācītājs nopietni uzskatīja savu meitu.</p>
                 <p>— Nu, manis pēc, lai tad arī paliek šodien tā stunda, kad tev tik svarīgi jautājumi jāatrisina.</p>
                 <p>— Paliec, tēt, parunāsimies! — Gaida lūdzās.</p>
                 <p>— To arī var. — Viņš atsēdās Gaidai līdzās zālītē.</p>
                 <p>Gaida klusēja, tēvs gaidīja, ko viņa teiks.</p>
                 <p>— Tēt, kas ir cilvēka uzdevums?</p>
                 <p>Tik svarīgu jautājumu mācītājs nebija sagaidījis. Bet viņam nenācās grūti atbildēt. Tas bija taisni tas jautājums, par kuŗu viņš savā laikā bija daudz pārdomājis.</p>
                 <p>— Cilvēka uzdevums ir — dzīvot, un tā dzīvot, kā tu gribētu, lai visi dzīvo; darīt otram tā, kā tu gribētu, lai otrs tev dara. Mācītājs noskaitīja katēgorisku imperātīvu.</p>
                 <p>— Vārdu sakot — pēc kristīgās ticības morāles? — Gaida turpināja.</p>
                 <p>— Jā, varbūt, — tēvs mazliet apjuka.</p>
                 <p>Ka jā, kādēļ tad — varbūt? — Gaida nepacietīgi krita starpā.</p>
                 <pb/>
                 <p>— Bet, tēv, vai ir iespējams dzīvot pēc Kristus priekšrakstiem, ja mēs esam ļauni no mazām dienām?</p>
                 <p>— Mēs esam grēcīgi, jā. Bet mums jācenšas apspiest savus iedzimtos grēkus.</p>
                 <p>— Un visu mūžu mums ar tiem jākaŗo?</p>
                 <p>— Visu mūžu.</p>
                 <p>— Ak Dievs, cik grūta tad ir dzīve, ja jācīnās visu mūžu ar to, kas iedzimts, pret ko mēs esam bezspēcīgi — tas ir briesmīgi! — It kā izmisums bija dzirdams Gaidas balsī un acīs spulgoja grūtsirdība.</p>
                 <p>Tēvs pārdomāja, ko sacīt, kad jau Gaida nāca ar otru jautājumu.</p>
                 <p>— Tēt, saki taisnību, vai ir — Dievs?</p>
                 <p>— Ir, bērns.</p>
                 <p>— Kā tu to zini?</p>
                 <p>— Tici! Ticība dod dvēselei mieru.</p>
                 <p>— Es negribu mieru, es gribu patiesību.</p>
                 <p>— Patiesība — jāmeklē.</p>
                 <p>— Tēv, palīdzi man, balsti mani...</p>
                 <p>— Jā, bērns, no visas sirds.</p>
                 <p>— Saki, vai Dievs ir labs vai ļauns?</p>
                 <p>— Labs, par to nešaubies.</p>
                 <p>— Vai viņš ir atriebības vai mīlestības Dievs? Vai viņš soda par grēkiem?</p>
                 <p>Mācītājs vilcinājās ar atbildi.</p>
                 <p>— Ne Dievs soda, bet grēku ļaunās sekas pašas nes sodu līdz.</p>
                 <p>— Vai visi grēki nes sodu līdz?</p>
                 <p>— Visi.</p>
                 <p>— Tēt, tā nav patiesība! Katru dienu lasu avīzēs, cik netaisnību notiek vājākiem, kā veselas tautas tiek apspiestas. Kāpēc Dievs cieš tādu netaisnību pasaulē,</p>
                 <pb/>
                 <p>ja viņš ir mīlestības Dievs? Kur, saki, parādās viņa mīlestība? — it kā naida uguns iegailējās Gaidas acīs.</p>
                 <p>— Visā dabā, bērns.</p>
                 <p>— Kur? Kur? — Gaida dedzīgi jautāja. Tēvs apjuka.</p>
                 <p>— Viņš liek zālītei augt, viņš dod dzīvību katram kukainītim.</p>
                 <p>Gaida iesmējās saviem gaišajiem, sirsnīgajiem smiekliem.</p>
                 <p>— Zālīte aug no sēklas, tēt.</p>
                 <p>— Ja tu zini labāk, kādēļ tad man prasi.</p>
                 <p>— Nē, tēt, to tu man neiestāstīsi par to zālīti.</p>
                 <p>— Ja tu tik gudra esi, tad paskaidro man — kāpēc no vienas sēkliņas izaug bērzs, no otras liepa?</p>
                 <p>— Tādēļ, ka viena ir bērza sēkla, otra liepas — gluži vienkārši.</p>
                 <p>— Tas nebūt nav tik vienkārši. Un kāpēc liepai apaļas lapas un bērzam garenas, un kāpēc eglei un priedei adatas?</p>
                 <p>— Katrai radībai savs noteikts raksturs.</p>
                 <p>— Aā! — tēvs priecīgi iesaucās. — Un kas tad ir noteicis šo raksturu katrai radībai?</p>
                 <p>— Daba.</p>
                 <p>— Nē, Dievs.</p>
                 <p>— Tēt, vai tu tā tici arī pats, jeb tu gribi manī uzturēt ilūziju. Saki patiesību, jeb — nesaki nekā.</p>
                 <p>Kadu brīdi bija klusums.</p>
                 <p>— Sauc šo augsto gribu, kā gribi — vai par dabu, vai par Dievu, bet viņa ir nenoliedzama — to es ticu, — mācītājs atkal uzsāka.</p>
                 <p>— Nu redzi! Un man tu gribēji uzspiest veco domu, lai es atkal visu mūžu ar to staigāju apkārt, cīnos sevī un vaicāju mūžīgi.</p>
                 <pb/>
                 <p>— Es gribu, lai tu necīnītos un nevaicātu.</p>
                 <p>— Un tādēļ tu gribēji man uztiep domu, kurai pats lāgā netici?</p>
                 <p>— Bērns, es gribu, lai tu būtu mierīga un laimīga, lai tu nenodotos mocošām šaubām. Un Dievs nebūtu nekāds dievs, ja cilvēks ar savu prātu varētu viņu aptvert. Mēs visi ticam nezināmai dievībai, viena alga, vai tā ir daba, vai cits kas. Ticība ir laime — to es tev gribēju dot.</p>
                 <p>— Uzspiesta ticība nav ticība.</p>
                 <p>— Es redzu, Gaida, tev šī cīņa nav novēršama.</p>
                 <p>Atkal iestājās klusums, un atkal Gaida uzsāka.</p>
                 <p>— Kas ir grēks?</p>
                 <p>— Grēks ir ļaunums.</p>
                 <p>— Kas ir ļaunums?</p>
                 <p>— Kas nāk par sliktu citiem.</p>
                 <p>— Un, ja tas nāk par sliktu pašam, tad nav grēks?</p>
                 <p>— Arī ir, bet no tā cilvēks arvien zina izsargāties.</p>
                 <p>Vēl ilgi Gaida iztaujāja tēvu tiku tikām, bet viņa atbildes maz viņu apmierināja.</p>
                 <p>— Ja es nodaru sliktu citam, tad man pašai no tā jācieš visvairāk, — Gaida it kā pie sevis noteica.</p>
                 <p>— Tas pareizi, Gaida, tev ir laba sajūta par grēcīgo. Ar šādu atziņu es tevi droši varu laist pasaulē. Ej! Lai Dievs tev palīdz!</p>
                 <p>— Es pati sev palīdzēšos.</p>
                 <p>— Lepna pašapziņa! — Lai Dievs tevi sarga, Gaida, mans bērns!</p>
                 <p>Launaga zvans atskanēja.</p>
                 <p>Abi piecēlās un gāja.</p>
                 <pb/>
             </div>
             <div type="chapter">
                 <head>9. SLIMĀ SVEŠĀ ROKA, NEĶĪTRĀ MATPĪNE UN DIEVIŠĶĪGĀ ATBALSS</head>
                 <p>Kādu rītu Gaida agri pamodās un ziņkārīgi vēroja pa logu kāds laiks. Tas bija ļoti svarīgi, jo šodien ar Valdi un Anitu bija norunāts izbraukums pa upi ar laiviņu, labi tālu projām. Kārli un Vili arī bija solījusies ņemt līdz. Bija apmācies, bet uz lietu netaisījās, to Gaida sprieda pēc dažādām zīmēm.</p>
                 <p>Aši viņa apģērbās un nogāja lejā brokastī. Aiz prieka ne lāga ēst negribējās. Dīvaini! Kas par sevišķu prieku? Vai viņa pirmoreiz brauks ar laiviņu — diezgan jau izvizinājās ar Kārli un Vili visu pavasari līdz apnikumam.</p>
                 <p>Čakli sēdās pie grāmatām un mācījās. Arī brāļi rakstīja dūšīgi, ka spalvas vien čirkstēja.</p>
                 <p>— Gaida, bet tu mūs šoreiz nepievilsi — tu mūs ņemsi līdz? Vilis jautāja.</p>
                 <p>— Izmācies papriekšu, tad runāsim par braucienu, — Gaida dzestri atbildēja.</p>
                 <p>— Zinu jau, ka viņa atkal izmuks viena pati ar Pārupa kungu, gan tu redzēsi; tagad mēs viņai vairs nederam par biedriem, — Kārlis žēlojās.</p>
                 <p>— Ja tu runāsi aplamības, tad mēs šodien nemaz nebrauksim, un citreiz tevi, saprotams, vairs līdz neņemsim. — Gaida paņēma grāmatu un izgāja otrā istabā, durvis aiz sevis ar troksni aizcirzdama.</p>
                 <pb/>
                 <p>Valdis ienāca. Stunda sākās. Gaida bija manāmi uztraukta, Varbūt viņš teiks: vai brauks? Varbūt ne? — Viņš neteica nekā. Tā jau viņš aizvien.</p>
                 <p>Abi rēķināja — rakstīja, likās ar lielāko uzmanību, bet Gaida bija izklaidīga. — Lūk, viņam atkal jauna kakla saite — tas uz to braukumu. — — — Tik uz stundas beigām Gaida ievēroja, ka Valdim bija kreisā roka sasieta, viņš to bija turējis zem galda.</p>
                 <p>— Kas jums? — Gaida izbijusies izsaucās.</p>
                 <p>— Vakar, izkapti trīdams, tikko nenogriezu vienu pirkstu. Ļoti nepatīkami, ka taisni vakar tam vajadzēja notikt. Rīt manis pēc vai visus piecus būtu varējis nopļaut. Tā nu mums šodien izput mūsu ekskursija uz Varžu saliņu. Rēdzēdams, ka Gaidas šaurais ģīmītis izstiepjas arvien garāks, viņš piemetināja, — arī mēs ar Anitu tā priecājāmies, un nu nekā.</p>
                 <p>— Vai nopietns ievainojums? — Gaida bažīgi iejautājās.</p>
                 <p>— Jā, dakteris salāpīdams teica, ka daudz netrūcis, un būtu varējusi iznākt riskanta asins nolaišana.</p>
                 <p>— Vai sāp ļoti? — Gaida nejauši tvēra pēc slimās rokas. Valdis ar savu labo saņēma viņas roku, sargādams, ka viņa par skarbu neizskaŗ ievainojumu.</p>
                 <p>— Ļoti, ļoti sāp, — viņš klusi atteica. Gaida gribēja atvilkt savu roku atpakaļ, bet viņš to nelaida, it kā gribēdams to ilgāk paturēt savējā.</p>
                 <p>— Kādēļ jūs man to tūlīt neteicāt, vai Anita man to jau vakar nevarēja paziņot? — Gaida jautāja un apjuka no viņa skatiena.</p>
                 <p>— Gaida, vai jums tik žēl, ka man sāp? — viņš maigi prasīja.</p>
                 <p>— Ļoti. — Un viņas acis valgi pamirdzēja.</p>
                 <pb/>
                 <p>— Nē, Gaida, nē, sāpes vairs nav lielas. Vakar gan briesmīgi smeldza, tagad tikai sāp, kur stiprāk pieskaŗas. Ārsts sacīja, ka pēc kādas nedēļas ievainojums būšot sadzijis.</p>
                 <p>— Paldies Dievam! — Gaida priecīgi iesaucās. — Bet šodien gan nebrauksim, varētu kur nejauši uzgrūst.</p>
                 <p>— Jūs jau varat braukt abas ar Anitu, jūs labi airējat.</p>
                 <p>– Nē, mēs arī paliksim mājās.</p>
                 <p>Stunda beidzās. Valdis piecēlās.</p>
                 <p>— Ak tā, Gaidas jaunkundze, es vakar aizmirsu jums pateikties par skaistajām neaizmirstulītēm.</p>
                 <p>Gaida nosarka līdz ausīm. Nejaukā Anita! — — —</p>
                 <p>Valdis ilgāk nekā citkārt spieda viņas roku atvadoties; tā Gaidai likās, varbūt viņa alojās? Valdis iegāja blakus istabā pie brāļiem. Gaida palika domīgi stāvam. Viņa vairs nedomāja par izputējušo braucienu, viņa tikai priecājās, ka nelaime, kas Valdim draudējusi, laimīgi novērsta. Viņai bija tik žēl, tik žēl tās svešās slimās rokas...</p>
                 <p>— Nu, Gaida, vai brauksim, vai ne? — Kārlis ar Vili pēc savām stundām uzbruka Gaidai.</p>
                 <p>— Nekā, bāliņ, nebrauksim vis, Gaida spītīgi atcirta, — ar tādiem negantiem puikām, — viņa vēl piebilda.</p>
                 <p>— Tā jau arī Pārupa kungs teica, mēs viņam neticējām, domājām, ka joko vien. Kārlis sašļucis noteica. </p>
                 <p>— Es jau zināju, ka tā būs, — Vilis piebalsoja.</p>
                 <p>— Vai tu to arī zināji, ka Pārupa kungs vakar ievainos roku?</p>
                 <p>— Jā, viņš teica, ka iegriezis pirkstā, izkapti trīdams, — Vilis vienaldzīgi sacīa.</p>
                 <p>— Ta tad liela nelaime! Es katru dienu griežu pirkstos, — Kārlis nevērīgi atsaucās.</p>
                 <pb/>
                 <p>Gaida mazvērtīgi paskatījās uz brāļiem un aizgāja.</p>
                 <p>***</p>
                 <p>Gaidai diena aiztecēja nemanot; viņai bija daudz jāstrādā ne tikai vien ar skolas mācībām, bet arī saimniecībā neiztika bez viņas; tomēr vēl atlika arī laika diezgan izpriecai, un šovakar bija tik jautri, kā reti kad bija bijis, to atzina arī Anita un Valdis.</p>
                 <p>Dienu priekš Jāņu vakara Gaida aizgāja uz Gailēniem pie Anitas. Bija norunāts visiem trim iet mežā līgot. Gaida bija arī Valdim un Anitai apsolījusi rādīt stipru atbalsi kādā klajumā mežā. Gailēnu māte nāca pār pagalmu pretī, lielu zāļu nastu nezdama.</p>
                 <p>— Dievs palīdz, Gailēnu māt'! Vai Anita mājās? — Gaida sveicināja.</p>
                 <p>— Paldies, paldies, Gaidas jaunkundze, mājās gan; ejiet vien iekšā, tur jau tas Valdis vēl pucējas, viņš jau tāds grezns, kad ar jaunkundzēm. — Bet, kad ejat mežā gar Vilku gravu, tad gan, bērni, uzmanieties; tur pie tās lielās aizas — agrāk tur vilki mājojuši; tā teic, nu, jūs jau gan neesat brīdināma, pazīstat pēdējo kaktiņu no mazām dienām.</p>
                 <p>— Jā, māt', es jau esmu saaugusi ar šejienes dabu.</p>
                 <p>— Un nu arī jūs gribat doties uz pilsētu. Nav labi, nav labi pilsētā, meit', man tik žēl, tik žēl, ka savu Anitu tik agri aizvadījām uz skolu; nu man vairs no palīga nekā. Pati tāda bāla, nevarīga; ne vairs kur prot ar roku pieķert, ne ko padarīt — viss man vienai pašai, tā ziem', tā vasar'.</p>
                 <p>— Kad pabeigs skolu, tad būs atkal jums palīgs.</p>
                 <p>— Tas vēl Dieva rokā. Lai, es jau arī nespiežu pie tiem lauku darbiem; smalki ļaudis — smalki darbi.</p>
                 <pb/>
                 <p>Tēvs gan to Valdi dzen, es aizstāvu, sak' — lai bērni atpūšas brīvdienās, diezgan jau izstrādājušies pa ziemu, izdēdējuši pa tiem pilsētas mūriem un skolas soliem. Ejta nu ejta, bērni, paskrieties! Man prieks vien redzēt, ka jūs jautri, — palīgojiet, palīksmojiet!</p>
                 <p>Anita, pa logu izdzirdusi Gaidu ar māti sarunājamies, iznāca pretī ar sarkanu saules sargu. Gaida viņu uzskatīja vaicādama. Viņa gribēja prasīt par Valdi, bet noklusēja. Anita laikam uzminēja Gaidas domas.</p>
                 <p>— Labdien, Gaida, Valdis laikam nenāks, iesim vien mēs.</p>
                 <p>Gaida nekā neatteica, tā salti viņai kļuva...</p>
                 <p>— Anita, saliec savu saules sargu, nav jau nemaz tik karsts; es neciešu tādu spilgtu krāsu — duŗas acīs,</p>
                 <p>— Gaida iekaisušā balsī aizrādīja.</p>
                 <p>— Tu laikam arī nenāksi? — Anita gaŗi vaicāja un tikko manāmi pasmīnēja.</p>
                 <p>— Zināms, ka iešu. — Gaida paātrināja soļus.</p>
                 <p>— Kur nu skrien, pagaidi! — Anita, iepakaļ palikusi, sauca.</p>
                 <p>— Velcies mudīgāk! — Gaida atcirta. Abas gāja klusēdamas uz priekšu.</p>
                 <p>— Ej, jumpravas, tas ir pret norunu, tā izmukt, — iepakaļ kliedza Valdis.</p>
                 <p>Gaidai sirds sāka stiprāk sist un kājas tā kā notirpa. Viņa ātri atgriezās atpakaļ un, Valdi ieraudzījusi, viegli nosarka. Anita smaidīja. Gaida, to redzēdama, nosarka vēl vairāk. Nejaukā Anita! Gaida būtu viņai vai iekodusi aiz dusmām, bet viņa tik saknieba roku dūrē.</p>
                 <p>— Anita sacīja, ka jūs nenākšot. Tas labi gan, ka jūs nākat, kad jūs esat, tad aizvien ir daudz jautrāk.</p>
                 <pb/>
                 <p>To sacīdama, Gaida gribēja likt Anitai saprast, ka viņai nav nekādas sevišķas domas par Valdi.</p>
                 <p>— Liekas, ka arī es vairs labi nejūtos bez meiteņu sabiedrības. Nav arī jau nekā ko uz zemēm iesākt, tikpat īsāk paiet tās dienas, kad ar jums patinos.</p>
                 <p>Gaidai iesāpējās sirds. Tad tikai tādēļ! Aiz gaŗa laika, un viņa?...</p>
                 <p>— Tā pirmā reize, kur mans brālis ir mums atzinīgs, — Anita piezīmēja.</p>
                 <p>Gaida aizvainota pagāja soli uz priekšu, Anita viņai līdzās. Valdis viņām sekoja vērodams. Viņam ienāca prātā meiteņu intimā saruna rudzos, no kuŗas tas dažus teicienus negribot bija uzķēris, un viņš pasmaidīja. Viņš ļāva meitenēm iet pa priekšu un ar labpatiku noraudzījās Gaidas slaidajā augumā un viņas stingrajā gaitā. Un it kā nožēla viņu pārņēma iedomājoties, ka Gaida tiks atrauta dabai.</p>
                 <p>— Gaida, vai jūs katrā ziņā gribat uz pilsētu? — Valdis prasīja.</p>
                 <p>Gaida apstājās. Katrā ziņā viņa gribot uz pilsētu rudeni. Vai viņa nenožēlošot? To viņa nezinot, tik tagad vajagot prom, šeit viņai vairs neesot ko mācīties. Jā, viņai bija taisnība, arī viņš pats bija ilgojies un arvien tiecies pēc plašākiem horizontiem. —</p>
                 <p>Visi trīs iegāja mežā.</p>
                 <p>— Nu, kur nu būs tā atbalss vieta? Valdis prasīja.</p>
                 <p>— Nāciet vien, — to vispēdīgi — tagad iesim uz Vilku gravu, tur rādīšu jums, kur šoruden būs daudz riekstu.</p>
                 <p>— Ak, es tik gribu dzirdēt to skaisto atbalsi, citu neko, — Valdis, nepacietīgs izlikdamies, teica.</p>
                 <p>— Un tad — tu iesi mājās? — Anita noprasīja brāļam.</p>
                 <pb/>
                 <p>— Ar jums jau nu ilgi ne, man pašam savi ceļi, labi, ja es jums atnācu līdz tiktāl. Iesim ātrāk uz to atbalsi!</p>
                 <p>— Tad nāciet pa šo taciņu, te tuvāk! — Gaida ar manāmi skumju balsi teica.</p>
                 <p>Jā, kamdēļ tad viņš vispār nāca viņām līdz, ja viņam bija pašam savas gaitas. — Tā Gaida pie sevis nodomāja. Ak, kamdēļ viņai katrs viņa vārds tā gāja pie sirds! Anita — tā tikai smīnēja. Un kā viņa varēja smīnēt! tik neglīti... jā, Anita varēja reizēm būt tik nejauka, — pēdējo viņas domu tā nolasīja no viņas vaibstiem un par to smējās.</p>
                 <p>— Tā, te nu būs tava iemīļotā Vilku grava, — Anita iepriekš paskriedamās sauca.</p>
                 <p>Gaida ar Valdi tuvojas klusēdami.</p>
                 <p>— Nesaprotu, kas te par skaistumu tajā peklē, — tā Anita.</p>
                 <p>— Ā, te ir lieliski, te var kaklu lauzt vai uz katra soļa. Nāciet! Es jūs vedīšu, tik sekojiet man droši, — Gaida gavilēja. Te viņa bija savā valstībā.</p>
                 <p>— Oho, oho! — Gaida sauca skaļi, ka viss mežs trīcēja. Valdis viņai piebalsoja — oho, oho!</p>
                 <p>— Gaida, pagaidiet!</p>
                 <p>Bet Gaida nedzirdēja. Kā vāverīte viņa kāpelēja pa noliektiem lazdu zariem, tad no viena akmens uz otru lēkdama.</p>
                 <p>— Gaida, pagaidi jel! sniedz Valdim roku, viņš netiek tev līdz, — Anita sauca.</p>
                 <p>Atkal tā Anita. Gaida atskatījās atpakaļ ar niknu skatu uz draudzeni. Valdis tiešām bija kaut kur aizķēries un ar savu vienu veselo roku nekādi nevarēja atsvabināties.</p>
                 <pb/>
                 <p>— Anita, atlauz taču šo zaru. — Valdis dusmīgi uzsauca māsai.</p>
                 <p>Gaida ar vienu lēcienu bija Valdim līdzās un veikliem pirkstiem atsvabināja viņu.</p>
                 <p>— Iesim lēnāk! — viņa teica.</p>
                 <p>— Es arī domāju, labāk būtu, nekā tā pa gaisu skriet, — Valdis sapīcis bārās.</p>
                 <p>— Es tev, Anita, tūliņ parādīšu kalna nokāri, kur aug skaistas Jāņu zāles, — Gaida klusi teica.</p>
                 <p>— Ai, ai! — Anita iesaucās aizas malā stāvēdama. — Kas tās par puķēm, kas par krāšņiem ziediem tur viņā malā, vizbuļi, vībotnes un tik daudz naktsvijoļu — tā smaržo visa grava, ka galva reibst. Gaida, Gaida, kā tikt pie tām klāt?</p>
                 <p>— Pag, paiesim drusku uz priekšu, tur ir šaurā Vilku laipa, tik palīdzi man nolauzt šo zaru. Jūs ne. Valdi jūs ne! Ka nesagrūžat savu slimo roku, — Gaida uzsauca Valdim, kas taisījās viņai palīdzēt.</p>
                 <p>— Gaida, no Dieva puses! jūs iekritisit aizā, — Valdis izbijies sauca un gribēja atturēt Gaidu, kad tā pārdroši rāpās gar aizas malu,ka zari vien brīkšķēja.</p>
                 <p>— Strauts nav dziļš, noslīkt jau nevar, — Gaida skaļi smējās par viņa bailēm.</p>
                 <p>Ar lielām grūtībām visi trīs pārtika pāri. Anita kāri metās puķes plūkt.</p>
                 <p>— Atstāj, māsiņ, jel rītam arī!</p>
                 <p>— Ai, jā, savītīs; nāksim labāk rīt atkal. Kas par skaistiem Jāņu vainagiem tad būs, — Anita priecājās.</p>
                 <p>Gaida paskatījās uz Valdi. Ja viņš arī gribētu rīt! Jāņu vakarā...</p>
                 <p>— Jūs jau abas varat nākt, jums vaļas diezgan, — Valdis nevīžīgi noteica.</p>
                 <pb/>
                 <p>— Un tu nenāksi? — Anita smaidīja neticīgi.</p>
                 <p>— Nāciet gan, Valdi, jūs arī! — Gaidai paspruka lūdzoši.</p>
                 <p>Valdis pētījot paskatījās Gaidai acīs. Nē, šis nenākšot, ko gan viņas neiedomājoties, viņas, mazās meitenes, vai viņš diendienā iešot ar šām kāpelēt pa aizu aizām, šim neesot tam ne mazākās patikas.</p>
                 <p>Gaida noskuma. Viņš jau varēja arī nenākt.</p>
                 <p>Te jau skaisti gan esot, viņš mīlīgāk piebilda, bet to atbalsi jau gan šodien nedzirdēšot, viņam neesot vairs laika, jāsteidzoties mājās. Gaida sabijās. Lai nākot vien atpakaļ, tā jau esot turpat viņā pusē netālu aiz tiem lazdiem. Gaida mudīgi devās atpakaļ.</p>
                 <p>Atskanēja skaļš iekliedziens. Valdis tikko paguva saķert Gaidu aiz rokas. Kāds zars bija lūzis.</p>
                 <p>— Negantais meitēns! — Valdis bārās, cieši spiezdams Gaidas roku un viņu pašu raudams atpakaļ. Gaidas matu pīne ieķērās Valža svārku pogā. Ilgi — ilgi viņi abi piņķējās gar Gaidas matiem, abu rokas sadūrās un it kā glāstīdamas kavējās viena pie otras.</p>
                 <p>— Neķītrā matpīne! — Anita smīnēja.</p>
                 <p>Nejaukā, nejaukā Anita! — — Valdis rūpīgi palīdzēja Gaidai tikt atpakaļ pār aizu, viņa bija tapusi tik neveikla, ka bez Valža palīdzības vairs ne soli netika uz priekšu.</p>
                 <p>— Palīdzi taču, bāliņ, man arī, — Anita viņā pusē ņirgājās, kad Valdis ar Gaidu abi gribēja iet tālāk. Valdis atgriezās un palīdzēja māsai, drusku nepacietīgi.</p>
                 <p>— Gaida, man žēl jūsu skaistās matpīnes, to jums skolā savīs vienā rimbulī pakausī. — Viņš atkal satvēra viņas tumšo, biezo pīni un turēja to savās rokās; tad viņš ķemmēja ar pirkstiem vaļējos matu galus — viņš</p>
                 <pb/>
                 <p>tos vairs negribēja izlaist no savām rokām... Gaida klusēdama lēni soļoja uz priekšu un klausījās viņa pirkstu darbībā. Viņas mati bija tapuši jutīgi... visos locekļos viņa sajuta viņa tuvumu. Vai viņš neskūpstīja viņas matus? Jeb viņai tā tikai bija izlicies — —</p>
                 <p>— Te nu mēs esam — Atbalss ielejā. — Gaida sauca pilnā balsī — "Līgo, līgo!" Viņas sauciens skanēja jūsmīgi — — Tas bija viens pilnīgs akords, tā skanēja laime — —</p>
                 <p>— Līgo, līgo! — arī Valdis piebalsoja un viņa līgo atbalsojās tikpat jūsmīgi, tikpat pilnīgi. Tad abi kopā sauca — "Līgo, līgo!</p>
                 <p>Anita skatījās un klausījās. Viņa vairs nesmīnēja. Jā, tā bija skaista dievišķīga atbalss...</p>
                 <p>Gaida ar Valdi, roku rokā saķērušies līgoja, klausīdamies viens otra balsī, tad smējās skaļi kā mazi bērni, gaišiem, skanīgiem smiekliem, bez kāda iemesla, tik sirdsprieka pārpilnībā.</p>
                 <pb/>
             </div>
             <div type="chapter">
                 <head>10. SVĒTLAIMĪBA</head>
                 <p>Ziedu vakars. Mācītājmuižā jau rītā agri visi bija kājās. Katram bija sava darīšana. Vecāmāte ar veco Zapu jau no paša saules lēkta cepa un vārīja pa virtuvi. Māte bija aizņemta ar mazulīti, kas savu vārdu dabūšot rīt; bez tam viņai bija jāiekārto māja viesiem no Rīgas. Annai Petrovnai arī bija pilnas rokas darba, palīdzot gan kundzei, gan uzraugot bērnus. Kārlis ar Vili šodien bija no stundām atsvabināti un jau no paša rīta rīkojās ar Jāņu vakara sagatavošanu; viņi gribēja Rīgas brālēnam Vaironim parādīt visas savas mākslas, no kurām galvenā bija darvas muca pagalmā. Mācītājs gan darvas mucas uzstādīšanai ikgadus pretojās, jo tā, kā atliekas no pagānu laikiem, nederot mācītājmuižā — bet viņa balss bija viena pret visām, un tā viņš katrreiz ar savu opoziciju izkrita cauri.</p>
                 <p>Tikai Gaidai nebija noteikta darba, viņai vēl būs stunda pie Pārupa kunga. Viņa sēdēja darba istabā un mudīgi atkārtoja savus uzdevumus. Pa logu tā ieraudzīja nākam Anitu.</p>
                 <p>Un Valdis?</p>
                 <p>Anita ienāca un ziņoja, ka Valdis liekot atvainoties, tas šodien nekādi nevarot nākt uz stundu. Parīt viņš būšot atkal.</p>
                 <p>Gaida sarauca pieri.</p>
                 <p>— Tu jau gan arī šodien neiesi uz Vilku gravu Jāņu zālēs? — Anita maķenīt pasmīnēja.</p>
                 <pb/>
                 <p>— Es iešu gan, ja tu negribi, nenāc, — Gaida sausi atteica.</p>
                 <p>— Es nevaru, man nav vaļas. Anita apklusa, tad it kā nejauši piemetināja, — Valdis ies uz mežu meijas cirst.</p>
                 <p>— Lai viņš iet, — Gaida īgni atcirta.</p>
                 <p>— Vai tu rīt nenāksi uz mūsmāju, mums būs viesi, Mirta ar Zigurdu?</p>
                 <p>— Mums pašiem būs viesi.</p>
                 <p>— Dzīvo vesela! Es laikam aizbraukšu pēc Jāņiem Mirtai līdz. — Anita piebilda atvadīdamās.</p>
                 <p>— Brauc laimīga!</p>
                 <p>— Ardievu!</p>
                 <p>— Ardievu!</p>
                 <p>Anita aizvainota aizgāja. Gaida nikni viņai noskatījās pakaļ. Nejaukā Anita! Gaida viņu šodien neieredzēja ne acu galā. Sabozusies viņa sēdēja, pār grāmatu noliekusies.</p>
                 <p>Ar troksni tā aizcirta grāmatu ciet un gariem soļiem izgāja ārā. Tev šodien stundas neesot, tad nāc, palīdzi Annai Petrovnai sakārtot bērnu jaunās drēbes vakaram.</p>
                 <p>Gaida nerunāja pretī, viņai jau bija gluži viena alga, ko viņa darīja. Klusēdama viņa kārtoja ar audzinātāju brāļu jaunos uzvalkus un veļu.</p>
                 <p>— Gaida, jūs samaināt puiku veļu ar meiteņu! — Pagaidiet, tas krekls ir caurs, to šodien nav vaļas salāpīt, lai tas paliek pēc svētkiem, ņemiet citu. — — Ak, jūs man vairāk kavējat, nekā labu darāt — ejiet labāk laukā, paraugait, ko dara Līzīte ar Krustiņu, vai nav atkal pie ūdens baļļas, pirmīt bija nolējušies līdz kaklam. Gaida vienaldzīgi izgāja. Priekšnamā viņa izdzirda vecmāmiņu saucam: — Gaidiņ, atnes man no</p>
                 <pb/>
                 <p>pagraba to mazo krējuma podiņu, kas no durvīm pa labi, līdzās miestiņa vērpelītei. Tad atkal māte: — Gaidiņ, še, ej sasildi uz pavarda mazulītei kumelīšu tēju.</p>
                 <p>Gaida apmulsusi palika stāvam, nezinādama, uz kuŗu pusi griezties. Tad tā paņēma tējas krūzīti un iegāja ar to virtuvē. Sildīja, sildīja tēju, tad izgāja laukā. Kurp gāja? Vai uz pagrabu pēc krējuma podiņa? Nē. Tā iegāja dārzā, pa dārzu lejā uz upmalu. Viņai bija tik skumji. Viņa pati nezināja, kurp gāja, tik atģidās, kad atradās šaipus upes pretim Gailēniem. Viņa nemaz nebija gribējusi iet ne uz to pusi, tas tikai tā gadījās. Nezin, ko visi Gailēni dara? Viņai gan viena alga. Tikai ar vienu aci tā paskatījās kalnā. Tur jau ir tā Anita. Skraida pa pagalmu kā apsvilusi; kas gan šī esot par lielu saimniekotāju! Nekā viņa neprot, tik tā izliekas. Tur arī Gailēnu tēvs ar māti abi stiepj kaut ko uz pagrabu. Cita neviena Gaida neredzēja... — Kā izmiruši Gailēni šodien! — viņa pie sevis bubināja. Un instinktīvi viņai ienāca prātā Anitas zobgalīgais smīns... Pēkšņi tā atzriezās atpakaļ un ātriem soļiem pārgāja pār tiltu, tad skriešus aizskrēja uz mežu.</p>
                 <p>Tāda gaŗlaicība!</p>
                 <p>Visa pasaule tik tukša... Rīt Jāņi, stundas nebūs, tik parīt... Ak, šie gaŗie Jāņi! Kā viņa tos pavadīs... Un tad vēl būs pilna māja viesu. Balva būs — Kā viņa Balvu bija gaidījusi, bet tagad tas viņai bija tik vienaldzīgi.</p>
                 <p>Mežā tā atsēdās uz kāda celma. Arī tur bija tik neērti, spieda, celms tik ciets, tik ciets... Viņa izvilka no kabatas mutes lakatiņu un noslaucīja pieri. Vai viņa bija nosvīdusi skrejot? Arī acu kaktiņos tāds mitrums —</p>
                 <pb/>
                 <p>— — īgni piecēlās un gāja uz priekšu mudīgi — mudīgi, atpakaļ neskatīdamās. Tur lūk, tai bērzu birzītē viņa ies... Kādas te kuplas meijiņas... tā paslepus skatījās apkārt uz visām pusēm — meijiņas apbrīnodama... Mēģināja dziedāt, bet drīz aprāvās — balss bija tik neskanīga un mežs tik tukšs... pat putniņi čivināja it kā citādi — tā čiepstēja vien. — Gaidai nemaz nepatika šodien viņu ārijas. Dīvaini!... Tādi paši nieka zvirbuļi vien ir, ka kāds godīgs putns būtu bijis! — Gaida dusmojās.</p>
                 <p>Viņa nonāca Vilku gravā iekaisušā omā.</p>
                 <p>Jāņu vakars! Ak Dievs, viņai viss viena alga. Puķītes? Tās visas viņa samīdīja kājām, nevienas Jāņu zāles viņai nevajadzēja. Tik daudz naktsvijoļu te bija, vībotņu veseliem ceriem. Stiprā ziedu smarža viņu gluži apreibināja, tā kārīgi ievilka smaržīgo dvesmu... Ak, apreibt, iemigt, nomirt...</p>
                 <p>— Te mēs vakar sēdējām. Un te no strautiņa viņš dzēra, cik tas bija jocīgi! Viņš nekādi nevarēja tik zemu noliekties, un tad viņam cepure nokrita un mati nokārās pār acīm... Un tur pie tā krūmiņa viņš turējās ar vienu roku, ar otru — smēla ūdeni. Visu viņa atminējās visos sīkumos.</p>
                 <p>Tur tālāk viņi visi trīs bija gājuši pāri pa Vilku laipu, tur pie lazdu pudura. Viņa ies atkal pāri aizai, ja viņa krīt — lai krīt, vienalga. Vakar, kad tas zars lūza, viņš bija viņu satvēris ar savu roku...</p>
                 <p>Bet kas tur lazdās čabēja? Varbūt tas bija kāds vilks? Gaida pasmaidīja. — Blēņas! Lai nāk vien vilks no gravas, lai grābj — lai! un viņa piegāja gluži tuvu pie lazdām.</p>
                 <p>Tik grūta, grūta sirds...</p>
                 <pb/>
                 <p>Gaida nolauza kādu zaru par spieķi un, savu kleitiņu šaurāk saņēmusi, taisījās iet pār laipu, kad krūmi iebrīkšķējās. Gaida sabijās un gandrīz vai iekrita strautā.</p>
                 <p>— Ai, ai! — viņa iekliedzās, kad divas rokas viņu satvēra.</p>
                 <p>Gaida trīcēja — izbailēs... </p>
                 <p>— Gaida, es jūs sabiedēju?</p>
                 <p>Gaida neatbildēja un nokāra galvu — viņai bija tik labi ar visām bailēm.</p>
                 <p>Valdis satvēra rūpīgi viņas roku.</p>
                 <p>— Piedodiet, es gribēju jūs pārsteigt. —</p>
                 <p>Viņa vēl arvien nepacēla galvu un viņš viņu turēja abām rokām. Cik labi, cik labi — tā aizmigt, nomirt... Klusas asaras saskrēja viņai acīs. Lai rit, lai rit! — —</p>
                 <p>— Gaida, Gaidīta! — Viņš lēni sauca un glāstīja viņas galvu, tad to piespieda sev ciešāk klāt.</p>
                 <p>Abi klusēja.</p>
                 <p>Viņa piepeši pacēla galvu un apķērās abām rokām viņam ap kaklu un uzspieda viņam skūpstu uz pašām lūpām.</p>
                 <p>Viņš tai atbildēja ilgi — ilgi.</p>
                 <p>Tad viņa it kā sabijusies atrāvās un, acis rokām apslēpusi palika mirkli nekustīgi stāvam. Viņa nedrīkstēja viņu uzskatīt. — Grēks!... viņai uz acumirkli ienāca prātā. Nē, — kāda aplamība, kas par grēku? Prieks, laimes pārmērs — skaistums...</p>
                 <p>— Gaidīta! — viņš maigi tvēra pēc viņas rokas.</p>
                 <p>Viņa iesmējās un metās mukt. Viņš to saķēra.</p>
                 <p>— Es tevi mīlu, Gaidītā. — Valdis čukstēja maigi.</p>
                 <p>Gaida neatbildēja un atkal aizklāja acis abām rokām.</p>
                 <p>— Es tevi mīlu, es tevi mīlu... skanēja viņai ausīs.</p>
                 <pb/>
                 <p>Viņš ar varu atņēma viņai abas rokas no sejas. Gaidas tumšās acis spulgoja liesmaini. Abi smaidīja neveikli un skatījās viens otram acīs dziļu skatu.</p>
                 <p>Šo apreibušo skatu viņi abi ilgi neaizmirsa, šo skatu Vilku gravas malā, Jāņu vakarā.</p>
                 <p>— Valdi! — Gaida smējās un raudāja.</p>
                 <p>— Tu mani mīli Gaidītā? — viņš viņu cieši apkampa.</p>
                 <p>— Tu esi tik labs, — Gaida čukstēja maigi, galvu pie viņa krūts piekļāvusi.</p>
                 <p>— Vai tikai labs? — Valdis viegli pārmeta.</p>
                 <p>— Es — tevi — mīlu, — viņa kaunīgi izdvesa un pieslēja savu galvu pie viņa pleca.</p>
                 <p>— Valdi, Valdi es tevi tā gaidīju.</p>
                 <p>— Tu mani gaidīji?</p>
                 <p>— Kāpēc tu šorīt nenāci uz stundu?</p>
                 <p>Viņš viņai izskaidroja kāpēc tā darījis. Viņš pēc vakarējās atbalss nevarējis vairs vienaldzīgi stundā ar viņu tikties, viņam bijis jāteic, ka viņš to bezgalīgi mīl. Ar visu sirdi un dvēseli viņš to saucis šurp uz Viku gravu, un viņa bija sekojusi šim saucienam.</p>
                 <p>— Nāc, Gaida, iesim pāri pār strautu, bet iesim pa leju, pār akmeņiem; augšā mēs abi varētu krist, — Valdis aicināja.</p>
                 <p>— Iesim! — Gaida satvēra viņa roku.</p>
                 <p>Gaida un Valdis kāpa abi lejā. Viņš viņu turēja cieši pie rokas. Strauta vidū abi apstājās uz liela akmens un priecājās kā mazi, nerātni bērni. Jāstāv bija mierīgi. Viens neuzmanīgs kustējiens un abi varēja samērcēties ūdenī. Valdis turējās pie Gaidas, Gaida pie Valža. Strauts burbuļodams traucās viņiem gaŗām pār baltajiem oļiem.</p>
                 <p>— Ej tu pirmais! — Gaida mudināja.</p>
                 <p>— Nē, lec tu pirmā uz to nosūnojušo akmeni, es tevi balstīšu.</p>
                 <p>— Tad laid mani!</p>
                 <p>— Papriekšu skūpsti mani!</p>
                 <p>— Nē, ļauj mani!</p>
                 <p>Viņš satvēra viņas galvu. Viņa abām rokām turējās pie viņa. Akmens, uz kuŗa viņi stāvēja, it kā ielīgojās.</p>
                 <p>— Valdi, Valdi, mēs kritīsim!</p>
                 <p>— Mēs nekritīsim, turies tu pie manis.</p>
                 <p>— Es turos, Valdi, es turos, bet pamats zem mūsu kājām grīļojas.</p>
                 <p>— Ak, kāda salda baisme — ja mēs krītam... Gaidītā, Gaidītā, vai tu mani mīli?</p>
                 <p>— Es tevi mīlu, es tevi mīlu, — Gaida čivināja kā putniņš, mācīdamies dziedāt.</p>
                 <p>— Cik burvīgi tas skan! — Un abi atkārtoja vienu un to pašu...</p>
                 <p>Viņā pusē auga jauna gobiņa, zem tās abi atsēdās zālītē. Sēdēja abi ilgi klusēdami, cieši viens otram piekļāvušies.</p>
                 <p>— Gaidītā, stāsti man kādu pasaciņu, es klausīšos. — Valdis lūdza nolikdams savu galvu Gaidas klēpī. Un Gaida stāstīja vecu veco pasaciņu par karaļmeitu un gana zēnu, kā tie viens otru mīlēja un vēlāk apprecējās.</p>
                 <p>— Gaida, tu mana karaļmeita, tu mana mazā Gaidītā; kā es tevi sagaidīšu!</p>
                 <p>Viņš klausījās, un viņam likās, ka nekad neko līdzīgu viņš vēl nebija dzirdējis, tik silti un maigi skanēja viņas balss.</p>
                 <p>Gaida apklusa. Viņš piecēla galvu un atkal abi apkampušies </p>
                 <pb/>
                 <p>sēdēja ilgi, ne vārda nerunādami un klausīdamies meža noslēpumainajā šalkoņā.</p>
                 <p>Vilku grava, Vilku grava, cik skaista tu esi!</p>
                 <p>Abi apbrīnoja Vilku gravu, kuŗā uz katra soļa atrada kaut ko jaunu, neredzētu. Tādi brīnumi! Kā viņi līdz šim to Vilku gravas skaistumu nebija redzējuši!</p>
                 <p>Jūsmodami tie gāja rokās saķērušies pa visšaurākajām takām. Viņš nolieca zarus viņas priekšā, sausos nolauza — lai viņai nedurtos acīs; kad viņiem kur aizķērās, tad abi smējās un priecājās. Viņi nepazina šķēršļu...</p>
                 <p>— Cik skaisti dzied vālodzīte, paklausies, Valdi! Tā saka: Valdi, ardiev, ardiev!</p>
                 <p>Viņš klausījās. — Nē, tā teic: Gaida, gaid mani, gaid mani!</p>
                 <p>— Vai tu dzirdi, cik skaidri šodien kūko dzeguze? Viņš dzirdēja.</p>
                 <p>— Skaiti, cik reizes kūko dzeguzīte.</p>
                 <p>— Tik gadiņu mums vienam uz otru jāgaida. Gaida skaitīja:</p>
                 <p>— Viens, divi, trīs. —</p>
                 <p>— Diezgan! — Valdis pretojās.</p>
                 <p>— Četri, pieci...</p>
                 <p>— Diezgan, diezgan!</p>
                 <p>— Seši, septiņi, astoņi...</p>
                 <p>Valdis uzlika savu roku uz viņa lūpām. Dzeguze kūkoja tālāk: deviņi, desmit, vienpadsmit, divpadsmit...</p>
                 <p>Muldoņa — dzeguze! — Valdis skaitās.</p>
                 <p>Dzeguze kūkoja — trīspadsmit, četrpadsmit, piecpadsmit, tad apklusa. Gaida smējās.</p>
                 <p>— Piedspadsmit gadu mums jāgaidās!</p>
                 <p>— To es nevaru, — Valdis nopietni protestēja.</p>
                 <pb/>
                 <p>— Tev jāuzkāpj papriekš saules kalnā, pirms tu princesi vari gūt. Un saules kalns ir augsts kalns, tur aiziet gadi... gadi..: ak Valdi!</p>
                 <p>Viņš to pievilka sev klāt un skūpstīja. Gaida piemiedza acis un skūpstīja karsti, dedzīgi...</p>
                 <p>— Gaida! — Valdis iekliegdamies atrāvās un piespieda pie lūpas kabatas drāniņu.</p>
                 <p>Tajā bija asinis.</p>
                 <p>— Tu mazā, mežonīgā lauma! Gaida, cik tu burvīga! Bet Gaida vairs neskūpstīja, tā soļoja gurdeni uz priekšu Valdim līdzās. Viņš bija kā apburts, kā apreibis; viņš vēlreiz dedzīgi vilka viņu sev klāt, viņa mierīgi ļāvās.</p>
                 <p>— Nāc, iesim mājās! — viņa teica.</p>
                 <p>— Vēl vienu mirkli, vienu mazu, mazu brītiņu, Gaida, tikai vienu skūpstu vēl!</p>
                 <p>Tālumā ierūcās pērkons. Viņi nebija manījuši, ka tumši, smagi mākoņi bija savilkušies pār viņu galvām.</p>
                 <p>— Skriesim mudīgi, ka neuznāk lietus gāziens; — Gaida rāva Valdi sev līdz.</p>
                 <p>Abi skrēja ko jaudāja. Pērkons rūca, it kā viņiem pakaļ dzīdamies. Mežs šņākdams locījās, kad norībēja pāris stipru graudienu. Gaida un Valdis tikai smēja kā negudri.</p>
                 <p>— Gaida, kur tavas Jāņa zāles, māte vaicās...</p>
                 <p>— Valdi, kur tavas meijas, tēvs prasīs...</p>
                 <p>Abi smējās un skrēja uz mājām bez meijām un Jāņu zālēm, visas pasaules prieku un līksmi sirdī.</p>
                 <p>— Gaida, rīt upmalā es tevi gaidīšu!</p>
                 <p>— Man būs viesi. Bet vakarā es nākšu uz avotu pēc ūdens.</p>
                 <p>— Es tevi gaidīšu, Gaidītā, es tevi gaidīšu.</p>
                 <p>— Ardievu!</p>
                 <p>— Ardiev'!</p>
                 <p>Pie tilta abi izšķīrās un aizskrēja katrs uz savu pusi, vēl daudzreiz atpakaļ atskatīdamies. Lietus gāza straumēm.</p>
                 <p>— Hu! — Gaida nopurinādamās ieskrēja mājā.</p>
                 <p>— Kaut drīzāk būtu vakars, tad atkal rīts un atkal vakars! — Gaida domāja. —</p>
                 <p>— Gaidītā, mazā, mīļā Gaidītā, kā es tevi sagaidīšu. — domāja Valdis mājā skriedams.</p>
                 <pb/>
             </div>
             <div type="chapter">
                 <head>11. GAŖI JĀŅI. ĪSS BRĪDIS PIE AVOTA</head>
                 <p>No tilta līdz mājām skrejot, Gaida dabūja krietnu lietus gāzienu. Pērkons ātri pārgāja. Nepatīkamāks par lietus brāzienu bija mātes bāriens, bet arī tas ātri pārgāja.</p>
                 <p>Gaida tikko dabūja pārģērbties, kad arī jau no tilta bija dzirdami pasta zvani un viesi bija klāt. Vēl pēdējo lentu matos sakārtojusi, Gaida aši noskrēja pa trepēm zemē Balvai pretī.</p>
                 <p>Viņa sirsnīgi apkampa māsīcu, īsi saskūpstījās ar brālēnu Vaironu, tēvoci Kārli un tanti Alisi. Ak tā, vēl kāds piektais viesis bija, Gaida to pavisam bija piemirsusi, — tas bija nākamais mazulītes krusttēvs, tantes Alises attālāks radinieks, stud. theol. Ēriks Vilnis. Gaida to maz pazina, tā atcerējās to kādreiz agrāk redzējusi Rīgā pie Gobām.</p>
                 <p>— Jūs taču pazīstaties abi! — Krustmāte Alise smaidīdama prasīja.</p>
                 <p>— Jā, tas, tante, ir tavs radinieks Viļņa kungs no Mētraines. — Gaida sniedza viņam savu roku.</p>
                 <p>— No Rīgas, cienījamā jaunkundze, es tikai studēju Mētrainē. — Viļņa kungs, paklanīdamies un Gaidas roku spiezdams, paskaidroja.</p>
                 <p>— Tu, Gaida, audz, acīm redzot; pa šiem divi mēnešiem, kur tu pēdējo reizi biji Rīgā, esi atkal par kādu puspēdu izstiepusies gaŗumā, — tā onkulis Kārlis apbrīnoja brāļa meitu.</p>
                 <p>Viļņa kungs noraudzījās Gaidā, laikam salīdzinādams</p>
                 <pb/>
                 <p>atmiņā to mazo meiteni, kuŗu kādreiz agrāk bija redzējis, ar tagadējo, un viņa skats ar labpatiku kavējās pie jaunās meitenes smuidrā auguma.</p>
                 <p>Gaida ar Annu Petrovnu ierādīja viesiem viņu istabas un tad uzveda Balvu augšā pie sevis. Gaida tagad no sirds priecājās par Balvas atbraukšanu.</p>
                 <p>Balva bija tāda savādi klusa, kas Gaidai nemaz nepatika. Viņa gan aizbildinājās, ka esot nogurusi no brauciena, mazliet sāpot arī galva.</p>
                 <p>— Es tevi tā gaidīju, Balva! — Gaida gribēja apmīļot māsīcu. Viņai pašai bija tik labi, tik silti ap sirdi, un Balva izskatījās tik sērīga.</p>
                 <p>— Es arī priecājos uz šo braucienu. — Balva skumīgi atteica.</p>
                 <p>Gaidai palika Balvas žēl. Kas gan bija ar Balvu! Viņa palīdzēja Balvai pārģērbties un nomazgāties, un tad arī jau pusdienas zvans aicināja lejā.</p>
                 <p>Pa maltītes laiku bija gaŗlaicīgi.</p>
                 <p>Dakteris ar mācītāju runāja par politiku, apsprieda Krievijas, Anglijas un Persijas avantūru un mūžīgo Marokas jautājumu starp Franciju un Vāciju, tad pārgāja uz jaunākajām domes un pilsētas vēlēšanām. Studenta kungs tikai pa daļai ņēma dalību šajā sarunā, kā kavalieris viņš vairāk uzmanības piegrieza dāmām. Gaida visādi lūkoja uzjautrināt Balvu, kas viņai arī pa daļai izdevās. Tikai Vairons likās pavisam gaŗlaikojamies.</p>
                 <p>Pēc pusdienas jauno sabiedrība kļuva dzīvāka. Viļņa kungam no pirmā acumirkļa iepatikās omulīgajā mācītājmuižā. Arī Balva tapa jautrāka, kad Ēriks Vilnis ar viņu drusku pajokoja. Gaida to drīz vien novēroja.</p>
                 <p>Pēc pērkona lietus gaiss bija skaidrs un tīrs un svaigas zāļu smaržas pilns. Labāku Jāņu vakaru nevarēja</p>
                 <pb/>
                 <p>vēlēties. Pilsētnieki nevarēja diezgan nopriecāties vien. Vakara krēslai metoties, atskanēja Latvijas ārēs līgo dziesmas, kuŗas katra latvieša sirdi pildīja ar siltu prieku.</p>
                 <p>Ēriks Vilnis likās sevišķi šī Jāņu vakara aizgrābts — viņš laikam pirmoreiz to piedzīvoja uz zemēm. Līgo dziesmas viņš bija dzirdējis, dažas prata arī no galvas, bet tās viņu līdz šim neko lielu nebija sajūsminājušas.</p>
                 <p>Te uz īstā fona viņas skanēja pavisam citādi. It īpaši Vilnim patika mācītāja saimes aplīgošanās un kad skaņas plūda no tālienes drīz stiprāk, drīz pavisam izdzisdamas. Gaida par jūtīgo viesi nopriecājās un lūkoja viņam rādīt visus Jāņu vakara skaistumus, uz kuŗiem viņa kā lauciniece bija tik lepna. Viss viņam patika un viņš līdz ar Vaironu un mazajiem puikām priecājās arī par Jāņu ugunīm. To acumirkli Gaida gribēja izlietot, lai aizvestu Balvu uz upmalu.</p>
                 <p>Abas saķērušās pazuda tumsā. Gaida drīz dabūja zināt Balvas bēdas: ka viņa bez cerības mīlot jau divi gadi Ēriku, bet viņš to it nemaz. Gaida nezināja, kā Balvu mierināt, viņa tikai silti spieda viņas roku.</p>
                 <p>Gailēnos dzirdēja jautru līgošanu, un darvas muca dega pilnās liesmās, savu spilgto gaismu izplatīdama līdz pat upmalai.</p>
                 <p>— Tie tur Gailēni. Vai Anita un Valdis ir mājā? — Balva apjautājās.</p>
                 <p>— Jā, abi mājā, — Gaida atbildēja.</p>
                 <p>— Valdis tev tagad visu vasaru dod stundas, vai tu viņā nesamīlies?</p>
                 <p>Uz tādu tiešu jautājumu Gaidai nācās grūti atbildēt.</p>
                 <p>— Mēs esam jau no bērnības draugi. — Viņa atteica izvairīdamās.</p>
                 <pb/>
                 <p>— Jā, jā, tad mīl viens otru kā brālis māsu.</p>
                 <p>Abas apstājās un klausījās, ka Gailēnos līgoja.</p>
                 <p>— Cik skaisti! — Balva aizgrābta iesaucās.</p>
                 <p>Līgotnes apklusa.</p>
                 <p>...Kā brālis māsu... Gaida domāja.</p>
                 <p>Nē, tā viņi viens otru nemīlēja, to viņa saprata. Atstāt Balvu tajā pārliecībā būtu nekrietni, kur viņa tai nupat tik vaļsirdīgi atklājusi savu sirdi. Un drīz vien arī Balva zināja lielo noslēpumu.</p>
                 <p>— Tu apskaužamā! — Balva nopūtas. Gaida silti apkampa māsīcu.</p>
                 <p>Atnāca upmalā arī Vairons un Vilnis, kas viņas bija kalnā meklējuši.</p>
                 <p>No Gailēniem bija mūsu grupu ieraudzījuši un no turienes atskanēja strauja aplīgošana. Mūsējie nepalika parādā.</p>
                 <p>Gaida redzēja, ka Valdis noņēma no galvas ozola kroni un ar to vicināja pa gaisu. To viņa attiecināja uz sevi un atbildēja ar mutes lakatiņu, tad priecīgi paķēra brālēnu zem rokas un gāja uz priekšu. Vilnis ar Balvu viņiem sekoja.</p>
                 <p>Jāņu diena pagāja omulīgi, kaut gan Gaidai tā turpinājās diezgan gaŗi. Nokristīja mazulīti — Līgitu. Mācītājs brāļiem izrādīja visus savus laukus. Mācītāja kundzei bija daudz ko pārrunāt ar dakteŗa kundzi par visādām māšu interesēm un sevišķi par Gaidas un zēnu skolā sūtīšanu un pansiju. Mācītāja kundze kautrējās apgrūtināt svaineni ar saviem bērniem, bet dakteŗa kundze bija laipna krustmāte un arī no praktiskās puses pārlikusi šo lietu: kopdzīve ar Gaidu nākšot arī Balvai par labu, pārejas augumā draudzenes esot nepieciešami vajadzīgas. Abas mātes galu galā bija apmierinātas.</p>
                 <pb/>
                 <p>Gaida ar Balvu, Vaironu un Vilni pavadīja visu dienu savā vaļā pārgalvīgā jautrībā. Pie vakara Gaida palika nemierīga. Kā gan viņa tiks projām no šiem trim, tas izlikās gluži neiespējami. Vairons gan brīžiem aizgāja pie puikām, bet Vilnis viņas abas neatstāja vienas gandrīz ne soli. Balva bija tapusi gluži jautra. Vai viņa tomēr nebija alojusies...</p>
                 <p>Pēdīgi Gaidai izdevās viņus aizvilināt uz dārza viņu galu un pašai aiziet. No viesiem vaļā tikusi, viņa paķēra krūzi un kā spārnos aizlaidās uz avotu. Jau no tilta viņa ieraudzīja Valža tumšo augumu viņai nākam pretim. Viņa skrēja vēl ātrāk.</p>
                 <p>— Valdi!</p>
                 <p>— Gaidītā!</p>
                 <p>Abi atplēta rokas —</p>
                 <p>— "Meita gāja uz avotu" —</p>
                 <p>— "Krūzīt, mana zaļā krūz' "  —</p>
                 <p>Abi, pārmērīgā priekā aušodamies, klusā balsī dziedāja.</p>
                 <p>— Es tevi jau kādu stundu gaidu, maziņā, kam tu tik ilgi kavējies?</p>
                 <p>— Skūpsti mani, ātri, ātri, man jāsteidzas atpakaļ.</p>
                 <p>Valdis sarauca pieri. Kur šai jāsteidzoties? Viņš tik ilgi varējis gaidīt, un tad viņa nevarot kādu brītiņu ar viņu pakavēties.</p>
                 <p>— Tu taču zini, ka mani viesi gaida.</p>
                 <p>— Ak viesi, tie tev vairāk nekā es.</p>
                 <p>— Valdi! — Gaida pārmezdama viņu uzskatīja.</p>
                 <p>— Jā, jā, es redzēju, cik jautra tu vakar viņpus upes biji ar tiem saviem viesiem, un es tā gaŗlaikojos, tā ilgojos pēc tevis, tikai par tevi vien domāju.</p>
                 <p>Gaida mīļi pieglaudās viņam un uzspieda viņam maigu skūpstu uz lūpām. Viņš bija nomierināts.</p>
                 <p>— Tas viens bija Vairons, un tas otrs? — viņš, vienaldzīgs izlikdamies, prasīja.</p>
                 <p>— Tas otrs bija students Ēriks Vilnis, Līgitas krusttēvs — kūms.</p>
                 <p>— Par to tu man netiki stāstījusi.</p>
                 <p>— Tu man neprasīji, un man neienāca prātā. Iesmel man ūdeni, un tad man jāiet. Es nevaru, nevaru vairs ilgāk kavēties, viņi pēc manis taujās.</p>
                 <p>Gaida redzēja, ka Valdis nebija labā omā; viņš laikam sirdījās, ka viņa ilgāk nevarēja palikt. Bet kā viņš to nesaprata!</p>
                 <p>Valdis noliecās pie avotiņa un turēja Gaidas krūzi, kamēr tajā tecēja ūdens. Gaida nerātni tam uzsēdās mugurā.</p>
                 <p>— Pagaidi tu man, es tevi iesviedīšu avotā. — Valdis ar vienu roku gribēja atmuguriski satvert Gaidu.</p>
                 <p>Viņa neļāvās. Cīnoties Valdim izkrita krūze no rokām un uz akmens saplīsa gabalos. Abi satrūkās un tad skaļi iesmējās — "parauj velns to zaļo krūzi!"</p>
                 <p>— Tu nerātnā Viku gravas stirna! — Valdis dedzīgi spieda viņu savās rokās.</p>
                 <p>— Laid mani! — Gaida izrāvās viņam no rokām un metās projām.</p>
                 <p>— Gaida, Gaida, vēl vienu acumirkli, ko es tev teikšu...</p>
                 <p>— Zinu jau, zinu, ar labu tu man neļausi. Sapņo saldi! Neaizmirsti rīt pēcpusdien nākt uz stundu, priekšpusdien mani viesi brauks projām. — Un viņa pazuda.</p>
                 <p>Bija arī pēdējais laiks, jo no Gailēnu gravas līgodami tuvojās Anita ar Mirtu un Zigurdu.</p>
                 <pb/>
                 <p>Otrā rītā Gobas un Ēriks Vilnis aizbrauca. Mācītājs ar cienīgmāti gan ar visu varu bija lūkojuši viesus pierunāt palikt, bet dakteris bija ļoti nevaļīgs, esot grūti slimnieki, kurus nevarot ilgāk atstāt.</p>
                 <p>Ar viesu aizbraukšanu mācītājmuižā viss gāja atkal parastā kārtībā. Anna Petrovna atvieglota uzelpoja; vecmāmuļa nepamanīti pārmeta krustu. Mācītāja kundze bija pavisam nogurusi.</p>
                 <p>Gaidai arī it kā kāds slogs novēlās no krūtīm. Bija jau gan bijis omulīgi, bet tomēr...</p>
                 <p>Viesus pavadījusi, Gaida uzskrēja augšā savā istabā. Viņa par visām lietām gribēja būt viena. Nekad tā vēl nebija ilgojusies pēc vientulības kā taisni vakar un aizvakar. Tā atlikās savā zemajā gultiņā ar galvu pret logu un lūkojās tālē.</p>
                 <p>Šodien pavisam apmācies, būs atkal lietus. Lai līst, lai! Tas Gaidai tagad viena alga. Pēcpusdien būs Valdis, tikmēr viņa pasapņos. Mācīties tagad tā nevarēja, un Valdis jau vairs nebārsies, nebūs tik stingrs, viņas Valdis, viņas puisēns mīļais. Cik labi, cik labi pasaulē!</p>
                 <p>Ha ha! kā viņš saplēsa viņas krūzi! neveikls!</p>
                 <p>Un Vilku gravā — kā tur bija! pag', jāsāk no paši gala, nedrīkst izlaist ne mazāko mazumiņu. Kā lazdos kaut kas čabēja, un viņa domāja, ka vilks.</p>
                 <p>Ha ha! Valdis — vilks... Un tad viņš viņu arī sagrāba kā vilks laupījumu — abām rokām, tik cieši — cieši...</p>
                 <p>Ak tu, mīļo vilciņ! tu labo, smuko!</p>
                 <p>Gaida piemiedza acis un domāja tālāk.</p>
                 <p>Tad viņi saskatījās — tā, šitā... un tad — ai, tad viņi skūpstīja — pirmo skūpstu... Gaida atmiņā ilgi kavējās pie šī momenta. Svētlaimība — pirmais skūpsts!</p>
                 <p>Šovakar jau vairs nebija tā, kaut kā it kā trūka. Kā,</p>
                 <pb/>
                 <p>to viņa nevarēja saprast. Varbūt tas vairs nebija nekas jauns? Bet jauki bija arī šovakar.</p>
                 <p>Un Jāņu vakarā, kā viņi stāvēja apkampušies uz akmens strautā... Kā klausījās dzeguzi, un tā viņiem nokūkoja piecpadsmit gaidu gadus... Kā viņa Valdim stāstīja pasaciņu par kalnā kāpēju ganu zēnu un karaļmeitu... Visu, visu viņa atminējās. Un ka pēdīgi, lietum līstot un pērkonam kā likteņa draudam graujot, tie bija skrējuši katrs uz savu pusi...</p>
                 <p>Gaida gulēja nekustīgi un sapņaini smaidīja.</p>
                 <p>— Ak laimīte, laimīte! Ved mani pie rociņas, ved mani saulītē! Neatstāj mani, neatstāj, mīļā, saldā laimīte!</p>
                 <p>Laimīte likās Gaidai labvēlīga...</p>
                 <pb/>
             </div>
             <div type="chapter">
                 <head>12. DEGOŠS JAUTĀJUMS</head>
                 <p>Pirmā stundā pēc mīlestības izskaidrošanās Gaida ar apslēptu prieku sagaidīja savu skolotāju.</p>
                 <p>Viņš ienāca, drusku neveikli sasveicinājās un it kā izvairījās no Gaidas skata. Viņš lūkoja izturēties tā, it kā viņu starpā pēc pēdējās stundas nekas sevišķs nebūtu atgadījies. Gaida apmulsa.</p>
                 <p>Vai tas tik nebija sapnis bijis?</p>
                 <p>Viņa bija ļoti izklaidīga un neuzmanīga, uz ko viņš tai vairākārt aizrādīja. Asaras tai saskrēja acīs, kad viņš vēsi piecēlās.</p>
                 <p>Bet tad tas silti spieda viņas roku un skatījās tik sirsnīgi viņai acīs.</p>
                 <p>— Gaidītā! — viņš čukstēja maigi, it kā visu dvēseli ielikdams šai vienā vārdā.</p>
                 <p>— Valdi! — Gaida uzgavilēja, — iesim uz Vilku gravu.</p>
                 <p>— Jā, pēc launaga, — viņš klusi atteica, tad paķēra cepuri un gandrīz skriešus aizgāja.</p>
                 <p>Gaida kā sastingusi palika uz vietas stāvam. Roku uz sirds uzlikusi, tā klausījās. Sirds pukstēja, ak, kā tā pukstēja! un asinis strauji riņķoja pa visu miesu, līdz pat pirkstu galiņiem, un tad atpakaļ uz sirdi... Mīļā mīļā sirds, vai tu zini, vai tu zini? — — — — —</p>
                 <p>Pievakarē abi satikās norunātā vietā. Neveikli sasmaidīdamies tie uzskatīja viens otru, it kā tie būtu gluži nejauši sastapušies ēnainā Vilku gravā. Tad runāja par vienaldzīgām lietām, pa starpām klusēdami. Par</p>
                 <pb/>
                 <p>stundām un mācībām tie nepieminēja, it kā tie būtu pavisam divi citi cilvēki un tā nebija viņu ne mazākā darīšana. Tie baidījās uzrunāt viens otru ar "tu", izvairīdamies lietot vispāri tiešu uzrunu.</p>
                 <p>Gaida palika nepacietīga un kaitināta klusēja.</p>
                 <p>"Iesim uz māju! — viņa sausi teica.</p>
                 <p>— Iesim.</p>
                 <p>Gaida gāja gar gravas malu pa priekšu, Valdis nopakaļ.</p>
                 <p>Tad Gaida piepeši apstājās, un Valdis, pēc inerces uz priekšu iedams, satvēra viņu savās rokās. Gaida iesmējās, viņas smiekli tālu mežā atskanēja. Viņš to noskūpstīja, un viņa cieši piekļāvās tam klāt.</p>
                 <p>— Mana maziņā, mana mazā — mazā māsiņa! — Valža karstā dvaša glāstīja viņas vaigus.</p>
                 <p>— Manu puisēniņ, manu zelta — zelta puisēniņu! — Gaida atbildēja.</p>
                 <p>— Skūpsti mani kā pirmo reiz! — Valdis lūdzās.</p>
                 <p>Gaida skūpstīja Valdi. Tuvumā ķīvīte iekliedzās. Galda atrāvās.</p>
                 <p>Tad abi saķērušies atsēdas pie avotiņa un sēdēja klusēdami, drīz avotiņā, drīz viens otra acīs lūkodamies.</p>
                 <p>— Valdi, klausies, cik pļāpīgi strazdi triec.</p>
                 <p>— Un cik jautri bezdelīga zara galā šūpodamās čivina, tā arī samīlējusies.</p>
                 <p>Valdis spieda viņas roku, viņa glāstīja viņējo.</p>
                 <p>Atkal abi apklusa un galvas tuvu sabāzuši klausījās un jūsmoja.</p>
                 <p>— Valdi, vai tu tagad gribētu mirt? — Gaida piepeši jautāja.</p>
                 <p>Valdis izbijies sakustējās.</p>
                 <p>— Mazā, kas tev nāk prātā! Nē, nē, es negribētu mirt,</p>
                 <pb/>
                 <p>tik tagad ne, ne par ko. Šo mirkli es gribētu mūžīgi dzīvot!</p>
                 <p>— Jā, ja šis mirklis būtu mūžīgs. Bet tas nekad vairs nenāks atpakaļ, tādēļ — es labāk gribētu mirt, — Gaida grūtsirdīgi noteica.</p>
                 <p>— Gaidītā, mums dzīvē vēl daudz būs tādu mirkļu, un — viņš, kaislīgi Gaidu pie sevis piespiezdams, piebilda — vēl varbūt daudz skaistāki...</p>
                 <p>— Nē, nē, skaistāku es vairs negribu, nevar būt skaistāku, Valdi.</p>
                 <p>Abi klusēja un baudīja šo brīdi. Ilgi viņi sēdēja pie avotiņa. Pļāpīgie strazdi bija apklusuši; bezdelīga aizlaidās. Ķīvīte tālumā atkal iekliedzās sērīgi saldi. Saule slīdēja arvien zemāk aiz meža. Valdis un Gaida ar varu atrāvās viens no otra. </p>
                 <p>* * *</p>
                 <p>Laiks nu Gaidai sāka iet uz priekšu kā ar septiņjūdžu zābakiem. Pēc Jāņiem Anita aizbrauca uz divām nedēļām savai skolas draudzenei Mirtai līdz uz Liepkalni, kur Zvaigznes kundzei bija vasarnīca. Gaidas satiksme ar Valdi tā tika ļoti nokavēta. Viņi nevarēja svabadi satikties. Kādēļ? Gaida to labi nesaprata — vai viņi kaunējās par savām jūtām citu klātbūtē? Viņi tās slēpa kā kaut ko neatļautu, grēcīgu... viņi satikās arvien kādās apslēptās, nomaļās vietās... Bieži vien viņi atrada viens otru iemīļotajā Vilku gravā, kuŗu tie iesauca par savu "Laimes šūpuli". Tur viņi bija droši, ka neviens neaicināts viņus netraucēs. Darba laikā nevienam nebija vaļas apbrīnot Vilku gravas apslēptos skaistumus, un lauzt kaklu arī bija maz gribētāju. Te</p>
                 <pb/>
                 <p>bija pilnīgi viņu divu valstība, kuŗu neviens viņiem negribēja apstrīdēt.</p>
                 <p>Te, savā Laimes šūpulī, viņi arī sāka atrisināt viņiem nopietnus dzīves jautājumus, no kuŗiem pats svarīgākais likās — par precēšanos.</p>
                 <p>— Tad tu būsi mana mīļā, mīļā mazā sieviņa, — Valdis klusi priecājās.</p>
                 <p>— Sieva?... Nē, nē! — Gaida iesaucās izbijusies, atminēdamās baigo nakti Stārku ligzdā...</p>
                 <p>Valdis uzmeta viņai izbrīnījušos skatu.</p>
                 <p>— Kā? Tu negribi būt mana sieviņa, tu negribi mani precēt?</p>
                 <p>— Nē, nē, negribu, negribu!</p>
                 <p>— Tu esi maza tiepša, gan es tevi apprecēšu.</p>
                 <p>— Es neļaušos precēties, es negribu būt sieva.</p>
                 <p>Pirmo reizi Valdis to uzņēma pa jokam un par aušīgu tiepšanos. Bet vēlāk, viens pats būdams, viņš nevarēja izprast, ko gan Gaida domāja ar tādu pretošanos. Viņam vajadzēja par to kļūt skaidrībā, lai vai kā.</p>
                 <p>Otrreiz viņš uzsāka atkal šo tematu un pastāvēja, lai viņa teic, kādēļ viņa negrib precēties.</p>
                 <p>— Tas nav skaisti, — Gaida atbildēja. — Tad man būs bērni un tu mani vairs nemīlēsi tā kā tagad, un es tevi arī ne.</p>
                 <p>— Kāpēc, mazā muļķīte?</p>
                 <p>Gaida savilka nopietnu seju.</p>
                 <p>— Es zinu, tad būs tā kā tēvs ar māti — gaŗlaicīgi. Tu būsi uzpūties, arvien dusmīgs kā tēvs.</p>
                 <p>Valdis pievilka Gaidu sev cieši klāt.</p>
                 <p>— Tu, mazā, mazā aušiņa! Nekad es uz tevi nedusmošos, arvien es tevi mīlēšu, vēl vairāk nekā tagad es tevi mīlēšu... vēl vairāk — kad tu būsi mana, mana...</p>
                 <pb/>
                 <p>Valdis apklusa. Gaida izrāvās no viņa rokām instinktīvi un it kā bailīgi paskatījās uz viņu ar biklu skatu.</p>
                 <p>— Es — nebūšu tava.</p>
                 <p>Ar vienu lēcienu viņa bija aiz lazdu krūma.</p>
                 <p>— Ķer mani ciet, ja vari saķert, tad tu vari mani precēt! — Gaida ķircināja Valdi un metās bēgt.</p>
                 <p>Tas Valdim nieks, viņš to saķers uz vietas. Bet — viņš to nesaķēra. Viņš nepaguva ne atjēgties, kad Gaida jau bija pāri strautam un viņas baltais ģērbs vien krūmos nozibēja kā vēja nesta ziedlapiņa. Ak baltais, baltais ģērbs! — — — —</p>
                 <p>Un arvien tālāk atskanēja Gaidas sidrabainie bērna smiekli. Kamēr viņš sameklēja laipu un pārmeta strautam pāri, pagāja labs brīdis, un Gaidas pēdas tad jau bija izdzisušas.</p>
                 <p>Citreiz atkal Gaida uzsāka runu par precēšanos. Tas viņiem abiem likās degošs jautājums. Šoreiz Gaida runāja visai nopietni.</p>
                 <p>— Jā, jāprecas vien ir, visi precas, nekā nevar darīt.</p>
                 <p>Valdis saka, ka viņš atmetīs savu nodomu kļūt par profesoru, un, tiklīdz kā būšot universitāti beidzis, tā abi slēgšot mūža derību.</p>
                 <p>— Ak, tas būs jauki: arvienu kopā, arvienu nešķiŗami. Tad viņi varēs staigāt abi saķērušies pa lielceļu, un tiem nevajadzēs baidīties, ka kāds viņus kopā neierauga. Jā, visi viņus tad apbrīnos — tie ir Valdis un Gaida! Viņi lūk, apprecējušies. Un viņi būs tik lepni, ka visi viņus apbrīno un zina, ka tie precējušies; tiem nebūs vairs jāslapstās pa paslepenām vietām kā kādiem grēciniekiem.</p>
                 <p>Kad Gaida kādreiz skolas darbus Laimes šūpuļa dēļ bija sagatavojusi paviršāk, tad Valdis stundā bija pārāk</p>
                 <pb/>
                 <p>nopietns un vēlāk pastaigājoties lika viņai pie sirds eksāmenu. Izkritīšot vēl cauri. Un viņam jau tā esot ilgi uz viņu jāgaida. Tas Gaidai sāpēja, un viņa mācījās, acu nepaceldama.</p>
                 <p>Arī ar Valdi Gaida pārrunāja par "visiem esmes pēdējiem iemesliem". Biežāk gan abi galvas tuvu kopā sabāzuši, jūsmoja. Bet ne katrreiz abi pilnīgi sapratās. Gaidai ārējā pasaule bija it kā dzeja un mūzika. Valdis juta savādāk.</p>
                 <p>Kādreiz, kad abi atkal staigāja jūsmodami pa mežu, Gaida apstājās, skatīdamās tālumā un klausīdamās.</p>
                 <p>— Klausies, Valdi!</p>
                 <p>— Kas ir? Es nekā nedzirdu.</p>
                 <p>— Tu nekā nedzirdi?</p>
                 <p>— Nu, ka es nekā nedzirdu, mežs šalc, vairāk nekas.</p>
                 <p>— Vairāk nekas? Vai tev neliekas, ka viņš stāsta ko svarīgu, ko noslēpumainu, ko mēs nesaprotam.</p>
                 <p>— Kas tur ko nesaprast, nav jau nekāds pārdabisks brīnums.</p>
                 <p>— Un man liekas, ka viss man apkārt ir viens liels brīnums, visa pasaule savā krāšņumā — — —</p>
                 <p>— Ak blēņas! Šo pārejas garīgo noskaņu — to es pazīstu, tas pāries.</p>
                 <p>— Valdi, kamēr es tevi mīlu, visa pasaule man ir gluži citāda, krāsu bagātāka, tik skaista, tik laba.</p>
                 <p>— Gaidulīt, mīlulīt! un tu pati — visskaistākā.</p>
                 <p>— Klau' — tu dzirdi?</p>
                 <p>— Jau atkal! jā jel, es dzirdu, muša spindz.</p>
                 <p>— Pag', ieklausies taču... Gaida satvēra viņa roku.</p>
                 <p>— Tie džinkstošu odu un knišļu bari.</p>
                 <p>Kā dzelta Gaida atrāva savu roku no viņa un aizgriezās. Viņš apķērās.</p>
                 <pb/>
                 <p>— Neļaunojies, mazā! Man vairs daba nav lielā mistērija kā tev tagad, man šis laikmets aiz muguras. Piedod, ka es varbūt esmu par daudz cinisks. Bet es gribētu, maziņā, tevi audzināt, — es nezinu... es gribētu, kā saka, palīdzēt tev tikt pie pareiza pasaules uzskata; es domāju, labāk būtu, ja tu ātrāk atdarītu acis uz īstenību un par daudz neiedzīvotos maldu ilūzijās...</p>
                 <p>— Laid, laid man manas ilūzijas, viņas tik skaistas, — Gaida viņu pārtrauca. — Dzīve kā sapnis šķiet, kā liega vēsma tā glāsta visu manu būti... Valdi! sniedz man savu roku! Tā labi. Ak, kāda laime, kāds prieks ir dzīvot!</p>
                 <p>Valdis apskāva viņu savām rokām un gribēja viņu skūpstīt.</p>
                 <p>— Nē, nē, tā nē! — viņa pretojās. — Tas ir grēks!</p>
                 <p>— Ja grēks tik salds, tad lai dzīvo grēks!</p>
                 <p>Viņš kaislīgi viņu nobučoja.</p>
                 <p>— Jā, lai dzīvo grēks! — viņa smaidīdama viņam pievienojās.</p>
                 <p>Abi klusēdami lēni soļoja dziļāk mežā.</p>
                 <p>— Kas ir dzīve? Kas ir dzīves mērķis? — Gaida pārtrauca klusumu.</p>
                 <p>— Kas ir skaistums? Kas ir dievība? Kas ir ļauns, ka ir grēks? — mana mazā, ziņkārīgā Ieva! Šos smagos jautājumus mēs pazīstam visus — tos mēs visi esam minējuši — tavā vecumā.</p>
                 <p>— Un neviens jums uz tiem nav varējis atbildēt?</p>
                 <p>— Dzīve tik uz tiem atbild.</p>
                 <p>— Dzīve! Gaida nokāra domīgi galvu un viegli nopūtās. — Dzīve... Kas ir dzīve? Es vēl gribētu būt bērns, rotaļāties ar Kārli, Vili. mazo Jēpi, skriet pa laukiem un tīreļiem, bet... man netīk vairs. — Un</p>
                 <pb/>
                 <p>skumji viņa piekļāva savu domu pilno galviņu pie viņa zaļoksnējā pleca. Viņš glaudīja vārīgi viņas matus.</p>
                 <p>— Tev žēl rotaļu, — tu negribi dzīves?</p>
                 <p>— Ak, es nezinu. Žēl bērnības, dzīvot — neprotu.</p>
                 <p>— Vientiesīte, gan mācīsies.</p>
                 <p>— Tik savādi, tik savādi viss... neko vairs es nesajūtu tā kā agrāk. Tādi nenojausti spēki manī raisās, — man liekas, ka spārni man augtu...</p>
                 <p>— Tie tev arī aug, daiļaviņ, es tev došu spārnus!</p>
                 <p>— Bet es nezinu, vai viņi mani nesīs uz ļaunu jeb uz labu.</p>
                 <p>— Mazā aušiņa! Šī krīze pāries. Tu vari būt laimīga, ka atrodies labā apkārtnē šajā visvarenākajā cilvēka dzīves posmā. — Tavi labie instinkti no tavas apkārtnes iespaidiem tiks uz labu pusi virzīti. Vai tam, kas šai laikā iekļūst sliktā apkārtnē!</p>
                 <p>Valdis apklusa domīgi, it kā atmiņās iegrimdams. — Atsēdīsimies! Tu uz tā celma, es pie tavām kājām, zemē, sūnās.</p>
                 <p>Abi atsēdās. Valdis atslēja galvu rokās un nopūtas.</p>
                 <p>— Kas tev ir, Valdi, tu esi skumjš?</p>
                 <p>— Es domāju par savu pārejas auguma laiku. Tas noritēja ne tik labvēlīgos apstākļos: pilsētā, savā vaļā, sliktā panzijā, starp sliktiem biedriem.</p>
                 <p>— Tev bija slikti biedri? Viņi tevi nesaprata? — Gaida līdzjūtīgi vaicāja.</p>
                 <p>— Nē, Gaidīta, viņi mani nesaprata. Un pieaugušie, pie kuŗiem es griezos ar savu ziņkārību savā augošā atziņas cīņā, ar saviem izmisušiem jautājumiem — tāpat kā tagad tu, — mani saņēma ar izsmieklu, ar ciniskām zobgalībām. Es prasīju maizi, — man deva akmeņus... — Viņa balss drebēdama aprāvās.</p>
                 <pb/>
                 <p>— Manu puisīt! Tu esi tik labs, kā viņi pret tevi varēja tik slikti būt. Ko viņi tev nodarījuši, ļaunie cilvēki — pastāsti! — Gaida maigi pieķērās viņam klāt un ar dziļu sirsnību raudzījās viņa acīs.</p>
                 <p>Valdis aizgriezās.</p>
                 <p>— Ja es tev to visu izstāstītu, ko . . .</p>
                 <p>— Stāsti vien, stāsti vien!</p>
                 <p>— Nē, nē, tagad tu vēl nesapratīsi. Varbūt kādreiz vēlāk... Jā, man tev ir jāstāsta... tik tagad nē — vēlāk, vēlāk...</p>
                 <p>— Labi, kādu citu reiz. Apmierinies!</p>
                 <p>Valdis uzlika savu galvu uz Gaidas klēpja un klusēja. Viņš raudāja...</p>
                 <pb/>
             </div>
             <div type="chapter">
                 <head>13. MĪLESTĪBAS NAIDNIEKI UN PIRMĀS SĀPJU ASARAS</head>
                 <p>Klusā laimē Gaida dzīvoja tālāk. Ar kādu prieku tā būtu uzticējusi kādam savu noslēpumu, parunājusi par to. Balva gan visu zināja, bet tā bija Rīgā. Anitai teiktu, bet viņas arī nebija šeit.</p>
                 <p>Viņas vienīgā pastāvīgā draudzene — māte, kādēļ tai Gaida neatklāja savu sirdi? Kādēļ ar māti nedalījās savā laimē?</p>
                 <p>Jā, māte. Gaida ies un stāstīs viņai par savu bezgalīgo sirdslīksmi. Viņa nopietni to gribēja vairākreiz, bet nekad no tā nekas neiznāca. Kādēļ, — to Gaida nevarēja izprast. Un tēvs? No Dieva puses, — ka tik tēvs nedabū zināt!</p>
                 <p>Kādu rītu mācības stundā Valdis teica, ka Anita atbraukusi un ka Gaidai nu jāizlīgstot ar Anitu.</p>
                 <p>Labprāt viņa to darīs, viņa vainīga pret Anitu.</p>
                 <p>Pēcpusdienā Gaida gāja uz Gailēniem.</p>
                 <p>Anita gulēja šūpļa krēslā un lasīja.</p>
                 <p>Gaida pieskrēja klāt un mīļi apkampa draudzeni.</p>
                 <p>— Liec mani mierā! — Anita pūcīgi atrāvās no Gaidas draudzīgā skāviena.</p>
                 <p>— Nedusmo vairs, mīļā, mīļā Anita — Gaida lūdzās.</p>
                 <p>Abas izlīga, un šūpļa tīklā, līdzās šūpodamās, jautri trieca kā kādreiz pļāpīgie strazdi koka galotnē...</p>
                 <p>Anita stāstīja, kā pavadījusi Liepkalnē laiku ar Mirtu</p>
                 <pb/>
                 <p>un Zigurdu, kā braukuši uz jūrmalu un kā tur satikuši Balvu un Vaironu. Jā! Kāds students Vilnis licis Gaidu sveicināt, vai tas esot Līgitas krusttēvs?</p>
                 <p>Jā, tas esot.</p>
                 <p>Anita stāstīja tālāk, ka Zigurds viņai jūrmalā saulrietā izskaidrojis pēdīgi savu miesīgo mīlestību, un ka viņš viņu skūptījis pirmoreiz...</p>
                 <p>— Un par šādu grēka darbu saule, sārtodamās aiz kauna, iegrima jūrā, — Gaida jokoja.</p>
                 <p>— Jā, tas bija skaisti, Gaida. Ja es tev spētu aprakstīt šo skūpstu, šo dievišķīgo mirkli, — tas paliks man atmiņā visu mūžu, visu mūžu — šis pirmais skūpsts...</p>
                 <p>— Arī kad tu citu mīlēsi, kad tu visus puikas mīlēsi? — Gaida atriebīgi smīnēja.</p>
                 <p>— Ai, tā nerunā, Gaida. Nekad nevienu citu es tā nemīlēšu, to es tagad zinu.</p>
                 <p>Gaidai ienāca prātā Dzilnas jaunkundze, bet viņa negribēja par to prasīt un apbēdināt Anitu.</p>
                 <p>Anita, it kā Gaidas jautājumu uzminēdama, teica, ka to Dzilnu viņš nekad neesot mīlējis, to tikai tāpat pa jokam; viņa šo gan esot vilinājusi, bet viņš — neesot ielaidies, viņš mīlot patiesīgi un vienīgi tikai viņu, Anitu.</p>
                 <p>— Gaidai kļuva vēl vieglāk ap sirdi, — viņas draudzene arī bija laimīga.</p>
                 <p>— Gaida, — Anita sacīja, — jūs taču arī abi ar manu brāli varētu mīlēties. Kas tad ir, ka viņš nav mācītāja dēls, bet viņš būs profesors, viņa lepni piebilda.</p>
                 <p>Gaida mazliet aizgriezās, Anitai likās, ka tā aizkārusi vārīgu vietu un tālāk neatšķetināja šo sarunas pavedienu.</p>
                 <p>— Nu stāsti taču, kā jūs pavadījāt šo laiku? — Anita,</p>
                 <pb/>
                 <p>atcerēdamās pēdējo kopējo dzīvi priekš Jāņiem, jautāja.</p>
                 <p>Gaida nosarka un pagriezās vēl vairāk sānis. Par ko viņa sarka, par ko nogriezās? Vai tas bija kas ļauns, kas grēcīgs, — cik dīvaini!</p>
                 <p>No šī neveiklā stāvokļa viņu atpestīja Valdis, kas pa gabalu bija abas pļāpīgās draudzenes novērojis.</p>
                 <p>Trijatā viņi nogāja lejā upmalā.</p>
                 <p>Gaida gāja ar Anitu zem rokas, Valdis viņai līdzās un slepeni spieda viņas roku.</p>
                 <p>Ja Anita zinātu, ja viņa zinātu!</p>
                 <p>Anita stāstīja atkal par saulrietu jūrmalā, par Mirtu, Balvu, tikai par Zigurdu viņa tagad klusēja. Bet Valdis to nemaz neievēroja; viņš par daudz bija aizņemts pats ar saviem jūtu pārdzīvojumiem, lai sekotu māsas psīcholoģijai.</p>
                 <p>— Kāds tu neveikls kavalieris — Anita zobojās, — sniedz taču savai dāmai roku!</p>
                 <p>— Cienījamā jaunkundze, vai drīkstu jums piedāvāt savu roku? — Un Valdis jokodamies paņēma Gaidas mazo roku savējā un to slepus spieda.</p>
                 <p>Ai, cik jaukas bija šādas intimas pieskaršanās kāda trešā, nezinātāja, klātbūtnē! Tam piemita tāda savāda burvība. Viņi abi jutās vēl tuvāki viens otram.</p>
                 <p>Tā viņi trīs bija atkal kopā diendienā, katru svabadu brītiņu. Gandrīz vai ikdienas tie sēdēja uz vecā Draudzības akmens upē un runājās stundām.</p>
                 <p>Telpas tiešām tur bija visai maz, bet viņiem daudz nevajadzēja. Gaida sēdēja vidū, Anita un Valdis katrs savā pusē. Tas tā aizvien nejauši sagadījās un it kā pats par sevi bija saprotams. Pa lielākai daļai runāja Anita. Gaida un Valdis abi klusēja un klausījās.</p>
                 <pb/>
                 <p>Vai viņi dzirdēja Anitas runu? Nē, tie dzirdēja tikai savu mīlestību, savas bezgalīgās ilgas un gaidas.</p>
                 <p>Kā svētīti tie katrreiz šķīrās un gāja klusēdami katrs uz savu māju. — Valdis ar Anitu pār tiltu uz Gailēniem, Gaida kalnā uz Stārku ligzdu.</p>
                 <p>Gaida sāka vai nožēlot, ka Anita pārbraukusi, jo vienatnē satikties vairs gandrīz nebija iespējams. Savu noslēpumu viņa Anitai neizpauda. Bet Anita nebija vairs naīva, tā drīz vien visu nomanīja, taču viņa bija arī tik smalkjūtīga, ka neaicināta citu noslēpumos nespiedās. Viņa bija laba māsa un vēlīga draudzene. Jā, viņai jau nebija iemesla būt greizsirdīgai! Viņa tikai juta savas draudzības vērtību pret Gaidu augam un bija lepna uz savu brāli.</p>
                 <p>Mācītājs sāka ievērot meitas biežo prombūti. Prasīja, iztaujāja viņu tiku tikām, kur šī pazūdot caurām dienām.</p>
                 <p>Jā, nemaz vairs mazos nepieskatot, māte piebalsoja tēvam.</p>
                 <p>Gaida teica, ka dzīvojot kopā ar Anitu, visu gadu taču esot tik viena.</p>
                 <p>Māte beidzot viņai pievienojās, — lai vēl padzīvoties svabadībā šovasar, lai papriecājoties vēl mājā, lai paliekot labas atmiņas no bērnības; dzīvē tik maz prieka esot, ka dažreiz tikai no šīm atmiņām vien jādzīvojot...</p>
                 <p>— Kā tad, kā tad, jums jau izrunas nekad netrūkst, — tēvs sirdījās. — Bet tu man ar to Pārupu! — viņš ar pirkstu piedraudēja.</p>
                 <p>— Ko nu, liec bērnu mierā! — māte izbijusies pārtrauca.</p>
                 <p>Tēvs apklusa un izgāja ārā.</p>
                 <pb/>
                 <p>Galda platām acīm skatījās. Ko tēvs domāja? Kāpēc māte tā izbijās? Viņa tikai Valdi mīlēja, ļoti, ļoti mīlēja. Un cik viņa bija laimīga! Ja tēvs — māte to zinātu... Māte to saprastu gan un priecātos līdz par viņas laimi. Jā, viņa teiks mātei visu.</p>
                 <p>Vakarā Gaida sastapa māti dārzā zem ķiršu kokiem.</p>
                 <p>— Kurp tu ej? — māte prasīja ar zināmu stingrību.</p>
                 <p>— Es — noiešu lejā upmalā paklausīties lakstīgalas, viņu tur lazdās tik daudz...</p>
                 <p>— Tu gan atkal tur — ar to — — — Anitu.</p>
                 <p>— Es nezinu, varbūt. Jā, kāpēc gan ne, māt?</p>
                 <p>— Tas jau nekas, bet jūs esat arvien kopā ar — Pārupa kungu.</p>
                 <p>— Jā, Valdis — ir tik labs.</p>
                 <p>Māte apjuka.</p>
                 <p>— Bet... tu nezini bērns — — man jau nekas nav pretī pret Anitu, nedz arī pret... bet tu nedrīksti teikt Valdis, tas neklājas un... arī es nevēlos, ka tu ar viņu ietu kopā staigāt tik vēlu.</p>
                 <p>— Māt! — Gaida sāpīgi iesaucās. — Mācītāja kundze neveikli pagriezās un nedrošiem soļiem gāja mājup.</p>
                 <p>Gaida palika kā sasalusi stāvam. Kāpēc tā nedrīkst iet ar Valdi staigāt? Cik nežēlīga bija arī māte! Vai viņa nenojauta, ka viņa Valdi mīl? Jā, viņai vajadzēja to saprast bez teikšanas. Vai viņa neredzēja, cik tā laimīga?</p>
                 <p>Ak, viņa tāda pati kā tēvs, viņi abi vienādi, visu liegt... Un Gaida, spītīgi galvu pacēlusi, sekoja mātei atpakaļ uz māju. Uzgāja savā istabā un raudāja. Tad nosēdās pie loga un līdz vēlai naktij skatījās uz Gailēnu pusi. Viņa zināja, ka viņš tur lejā kaut kur krūmājā sēdēja un lūkojās uz viņas logu.</p>
                 <pb/>
                 <p>— Ai māte, māte, kā viņa mani nesaprot. Es viņai neteikšu, nē, nē, nevienam vairs. Kas man daļas gar visu pasauli, kas pasaulei gar mani! — Gaida sevī nosprieda.</p>
                 <p>Otrā dienā Gaida apsūdzēja Valdim savu tēvu un māti, kā tie viņu bāruši un aizlieguši iet ar viņu staigāt. Un kā lai tā dzīvojot, viņa neredzējusi?</p>
                 <p>— Tu taču mani redzi stundās ik dienas. — Valdis šķelmīgi smaidīja.</p>
                 <p>— Ak, nekaitini mani, es nevaru bez tevis dzīvot.</p>
                 <p>— Es nāku diendienā.</p>
                 <p>— Ak nē, ak nē! — un Gaida sāka raudāt.</p>
                 <p>Valdis viņu apmierināja. Lai tikai nesakot nevienam, tā esot viņu abu darīšana. Vecie jau arvien nīstot jaunu mīlestību, skaužot.</p>
                 <p>Gaida gribēja protestēt — nīst, skaust, to gan viņas māte nespēja, bet — saprast viņa nesaprata, tas bija fakts.</p>
                 <p>Tagad vairs svabadi satikties nevarēja, bet Gaidai nenācās grūti izgudrot visādus gājienus.</p>
                 <p>Tēvs bija novērojis, ka viņa bieži iet uz mežu, un sāka it kā pētīt pakaļ. Sūtīja Kārli un Vili mežā ogot, gan atkal māte Annu Petrovnu ar mazajiem bērniem turp pastaigāties.</p>
                 <p>Gaida tagad gāja uz citu pusi — uz kluso kapsētu upmalā. Eja turp bija gan grūtāka un tālāka, bet ko gan viņa nebija gatava darīt, lai satiktu savu Valdi. Neviens ceļš tai nebija ne par tālu ne par grūtu.</p>
                 <p>Reizēm viņi satikās uz Varžu salas, viens no vienas puses otrs no otras piebraukdami ar laiviņu.</p>
                 <p>Viņu aizliegtās, slepenās satikšanās tapa arvien īsākas, arvien sāpīgākas. Bieži Gaidai un Valdim noritēja pirmās mīlestības sāpju asaras.</p>
                 <pb/>
                 <p>Ai, mīļie bērni, vai jūs nejūtat, ka arī šajās jūsu asarās ir laime, ka šajās pirmās mīlestības sāpēs ir bezgalības nojauta...</p>
                 <p>Nāks dzīve, skars savām asajām rokām jūs, un tās būs citas sāpes, smeldzošas sirds un dvēseles sāpes... raudinās jūs citām asarām, sirdssāpju asiņainām asarām... jums galvā liks asu sāpju puķu vainagu.</p>
                 <p>Sataisaities, dzīve nāks ar nedaudziem priekiem un laimes brīžiem, bet ar daudzām sāpēm un ciešanām...</p>
                 <pb/>
             </div>
             <div type="chapter">
                 <head>14.DERĪGS PADOMS GRŪTĀ BRĪDĪ</head>
                 <p>Vasara iet uz beigām. Tuvojas augusta vidus, un Gaidai drīz jābrauc uz Rīgu.</p>
                 <p>Pēdējās dienas viņai divreiz dienā stundas pie Pārupa kunga. Viss tiek vēl steidzīgi atkārtots. Pats skolotājs nav mazāk uzbudināts par skolnieci — eksāmena dēļ...</p>
                 <p>Arī Kārlis un Vilis mācās vairāk.</p>
                 <p>Gājieni uz kapsētu un Varžu salu iznāca tagad pavisam reti, jo jāmācās bija caurām dienām.</p>
                 <p>Un vakaros aizvien, kur gadījās, kur negadījās — ka Gaida gribēja aizlaisties caur dārzu uz vienu vai otru pusi — tā sastapa māti, un māte tagad arvien bija gatava visur iet līdz.</p>
                 <p>Nežēlīgā, nežēlīgā māte! Gaidai negribot radās vēsākas jūtas pret māti.</p>
                 <p>— Māt, ko tu mani sargi? — Gaida, kādu vakaru atkal māti zem ķiršu kokiem sastapdama, pārmezdama skarbi noprasīja. Kad tā neatbildēja, viņa gāja tālāk savu ceļu gar upmalu — uz Draudzības akmeni. Atsēdās un raudāja...</p>
                 <p>Viņpus upes pašķīrās alkšņi, un Gaida ieraudzīja Anitu, kas atkal nozuda. Pēc maza brītiņa Anita bija pārskrējusi pār tiltu un bija klāt uz Draudzības akmens pie draudzenes.</p>
                 <p>Gaida priecīgi viņai deva telpu sev līdzās.</p>
                 <p>— Gaida, tu raudāji?</p>
                 <p>Gaida klusēja un noslaucīja vēl pēdējās asaras.</p>
                 <p>— Es zinu, Gaidiņ, neraudi, mīļā, mīļā Gaidiņ!</p>
                 <p>Abas draudzenes apkampās.</p>
                 <p>— Man tagad jābrauc uz skolu, — vajadzētu priecāties — bet sirds tik grūta, — Gaida teica.</p>
                 <p>Anitai nenācās viegli saprast Gaidas skumjas, viņa pati priecājās, ka drīz Mazpilē būs dienu no dienas kopā ar Zigurdu...</p>
                 <p>— Bet jūs, Gaida, jūs abi sarakstīsities, un tas arī ir jauki, ļoti — ļoti jauki. Tu to vēl nezini.</p>
                 <p>Nē, to Gaida vēl nezināja. Laikam tas arī būs jauki, bet tas viņu tagad maz apmierināja.</p>
                 <p>Viņa izstāstīja Anitai, ka tā tagad ne soli vairs netiekot prom no mājas; pēdējās dienas tiekot kā gūstekne apsargāta, un viņai taču esot vēl tik daudz ko teikt — priekš šķiršanās.</p>
                 <p>To Anita saprata un apņēmās par to pārdomāt un izpalīdzēt draugiem klizmā. Vai nupat tagad nepasaukt Valdi šurp?</p>
                 <p>Nē, to lai vien nedarot.</p>
                 <p>Anita brīdi sēdēja galvu uz rokas atslējusi un gudroja. Drīz tā pacēla apmierināta galvu un jautri noteica:</p>
                 <p>— Gaidiņ, esi mierīga! Pēdējā dienā priekš prombraukšanas es sarīkošu jums izdevīgu šķiršanās brītiņu.</p>
                 <p>— Kā tu to izdarīsi? — Gaida neticīgi jautāja.</p>
                 <p>— Paļaujies uz mani un nebēdā! Es tev svēti apsolu.</p>
                 <p>Gaida pateicīgi nobučoja savu attapīgo draudzeni. Tad abas gāja līdz tiltam kopā. Uz tilta vēl labu brīdi</p>
                 <pb/>
                 <p>abas čukstējās, galvas sabāzušas, un tad atvadījušās aizskrēja katra uz savu pusi.</p>
                 <p>Gaida apmierināta pārnāca mājās. Māte rīkojās uz lieveņa ap galdu. Bet Gaidai bija pret māti tāds naids, ka tā negribēja ne labu nakti viņai dot.</p>
                 <p>Gaŗa sāpju nopūta vēlās pār Gaidas lūpām, kad tā no sava loga piecēlās un iekāpa savā šaurajā gultiņā.</p>
                 <pb/>
             </div>
             <div type="chapter">
                 <head>15. KĀDS SKAISTUMS</head>
                 <p>Grūtā diena bija klāt.</p>
                 <p>Gaida visu nakti nebija varējusi gulēt. Tikai saulei lecot, viņas acis uz īsu brīdi bija aizkritušas, bet tad tā atkal bija pamodusies no baiga sapņa.</p>
                 <p>Tas bija tāds "nozīmīgs" sapnis. Viņa bija skrējusi pa gaisu vien, pa gaisu vien, — tad kļuvis aizvien tumšāks ap viņu. Bailes viņu pārņēmušas, un viņa sākusi krist lejā. Tas bija tik drausmīgi, — — iekliegdamās viņa bija pamodusies...</p>
                 <p>Bailēs tā izlēca no savas gultiņas, pieskrēja pie loga, pa kuŗu viņai nāca preti spirgts rīta gaiss un salijušas zāles valgums. Nupat bija nolijis lietus un arī tagad vēl līņāja. No upes pacēlās pelēki miglaini tvaiki, Gailēnus nevarēja saredzēt aiz tiem.</p>
                 <p>Šermuļi pārskrēja Gaidai pār muguru. Sirds kļuva arvien grūtāka. Aiz aukstuma viņa nodrebinājās un ielīda atkal gultā zem segas. Viņa klausījās, kā lietus piles smagi atsitās uz jumta. Viņai likās, ka katrs lietus piles sitiens urbjas viņas smadzenēs..</p>
                 <p>Kādu stundu vai vairāk viņa gulēja vaļējām acīm, klausījās un apatiski vēroja, kā smagie lietus mākoņi kūleņoja cits pār citu — tad izplūda vienmulīgā pelēkumā un tapa aizvien gaišāki. Lietus pārgāja.</p>
                 <p>— Paldies Dievam! — viņa priecīgi izsaucās un piecēlās. Aizmigt tikpat vairs nevarēja.</p>
                 <p>Galva viņai bija tik smaga, tik smaga.</p>
                 <p>Matus sasprauda pakausī kamolā, uzmauca basās kājās </p>
                 <pb/>
                 <p>kurpītes un tāpat uz gaŗo naktskreklu uzmeta savu veco, pelēko lietus mēteli un aizskrēja uz upi vēl pēdējo reiz izpeldēties.</p>
                 <p>Bija vēl ļoti agrs. Visi mācītājmuižā gulēja, tikai lopu Trīne staigāja pa kūti, — lopi pašlaik tika ganos laisti.</p>
                 <p>Gaida uz Draudzības akmens izģērbās un kaislīgi metās vēsajā ūdenī.</p>
                 <p>Cik tas bija labi! Arī galva kļuva skaidrāka. Viņa peldēja šurpu turpu. Tad apstājās nekustīgi un skatījās dziļumā, kā mazās zivtiņas ziņkārīgi, ar zināmu apdomu viņai tuvojās un viņu novēroja. Tad viņa piepeši ar visu galvu iegremdējās ūdenī, — zivtiņas izbiedētas izklīda uz visām pusēm.</p>
                 <p>Desmit soļus tālāk Gaida atkal iznira no ūdens, skaļi iesmiedamās. Garā matpīne bija atgājusi vaļā, un mati kā melnas dūņas aplipuši gar viņas sārto miesu. Ūdens tecēja pār ģīmi, gar ausīm. Gaida skatījās uz saviem slaidajiem locekļiem un smējās aiz prieka — — —</p>
                 <p>Alkšņos kas pačabēja. Izbijusies Gaida atskatījās atpakaļ. Tas bija gan laikam kāds putniņš, kāda ķīvīte, varbūt vai kāda paipala, kuŗu viņa no miega bija iztraucējusi, — Gaida nodomāja, un, atgriezusies uz otru pusi, nopurinājās, atmeta slapjos matus atpakaļ no pieres, metās atpakaļ ūdenī un peldēja tālu uz priekšu.</p>
                 <p>Cik labi! Nekad vēl tā nebija bijis. Augustā upe jau bija labi atdzisusi, avotainās Vizmas ūdens bija arvien vēss. — Un šorīt vēl bija tik agrs.</p>
                 <p>Gaida atpeldēja atpakaļ, iznira no ūdens un atsēdās uz akmens. Miesa tai bija sārta sārta. Vieglas trīsas viņu pārņēma. Uz akmens uzkāpusi, tā klausījās, — tai atkal likās, ka viņā pusē alkšņi būtu pakustējušies. Viņa sevī klusi pasmaidīja.</p>
                 <pb/>
                 <p>— Tā jau visur, nāras un gari vien manā galvā spokojas, kā Valdis saka. Mīļais Valdis! Gaida pavērās uz Gailēnu pusi. — Viņš vēl guļ... Mazie, mazie putniņi, es jūs iztraucēju. Guliet vien, mīļie, mazie putniņi, es tūliņ atkal aiziešu!</p>
                 <p>Gaida saņēma savus gaŗos matus, izspieda no viņiem lielo ūdeni un tad ietinās cieši palagā. Nosusinājusies tā savija matus lielā cietā grieķu mezglā, sasprauda pakausī, un tad, uzmetusi gaŗo balto kreklu, jutās kā atjaunota. Tik silti bija uzreiz.</p>
                 <p>Ar roku viņa pavilka gar pieri. Arī galva bija tapusi skaidra. Vēl savus jaunos, vingros locekļus izstaipījusi uz visām pusēm ritmiskās kustībās, un tad tai kļuva pavisam silti.</p>
                 <p>Atcerēdamās atkal iztraucētos putniņus, viņa mudīgi apģērba mētelīti, uzmauca kājās kurpītes un skriešus, palēkdamās viņa pazuda upmalas ceros.</p>
                 <p>Viņpus Vizmas alkšņi pašķīrās un kāda vīrieša balsa aizgrābta čukstēja: — Burvīgā, dievišķīgā nāra!</p>
                 <p>Tad vīrietis alkšņos ātri izģērbās un ar visu galvu pazuda zem ūdens. Pie Draudzības akmens tas iznira un uzkāpa uz akmens. Izstaipījis savus spēcīgos locekļus, viņš piespieda abas rokas pie krūtīm un dziļi elpoja.</p>
                 <p>— Kāds skaistums! — — Kāda neizmērojama laime, kāda dzīves pilnība!... čukstēja viņa lūpas.</p>
                 <p>Tas paskatījās uz mācītājmuižas pusi un izstiepa abas rokas.</p>
                 <p>— Mana Lauma, mana burvīgā Lauma...</p>
                 <p>Tad atmeta atpakaļ slapjos matus, izplēta rokas un kā balts gulbis peldēja pa ūdens virsu...</p>
                 <pb/>
             </div>
             <div type="chapter">
                 <head>16. ES TEVI MĪLĒŠU LĪDZ NĀVEI</head>
                 <p>Šodien visu dienu bija apmācies, un saule ne uz mirkli neizbrida no mākoņiem.</p>
                 <p>Visā mācītāja muižā bija drūmas, lietainas dienas noskaņa. Mācītājs pats staigāja sabozies. Mācītāja kundze nopietnu seju tecēja drīz no pieliekamā kambara ēdamā istabā, drīz augšā Gaidas istabiņā. Arī viņa bija slikti gulējusi visu nakti, — šodien bija jārīko Gaida ar Kārli un Vili uz Rīgu. Ar Mārtiņu tā vairs nerunāja par to, viss jau bija apspriests kārtu kārtām. Viņam arī bija grūta sirds, to viņa redzēja labi.</p>
                 <p>Viņai pašai šodien bija sirds tik pilna mīlestības pret savu vecāko, un arī baigas jaucās pa starpām, — vai tikai tā bija pareizi, kā viņa darījusi, izcīnīdama Gaidai tādu gaitu!</p>
                 <p>Asaras tai brīžiem saskrēja acīs, bet viņa tās apspieda ar visu varu.</p>
                 <p>Nu visi trīs lielākie aizies pasaulē. Viņa paliks mājās ar četriem mazākajiem. Tie vēl tik sīki — sīciņi, ar tiem vēl nevar dalīties ne priekos, ne bēdās. Gaida, viņas Gaida — tā viņai bija īsts draugs un mierinātājs grūtos brīžos. Lai gan šovasar pēdējā laikā tā bija it kā atrāvusies no viņas. Ak, viņai jau bija pašai savas rūpes, savas bēdas, jo jāsagatavojas uz citu dzīvi.</p>
                 <p>Tā māte aizbildināja savu bērnu.</p>
                 <p>Tikai Kārlis un Vilis nesajuta ne mazāko grūtsirdību. Tie priecājās par dzīves pārmaiņu un kā mazi kumeļi</p>
                 <pb/>
                 <p>gāja pa visu māju, vai kaklus lauzdami. Šodien nekas viņiem netika liegts.</p>
                 <p>Annai Petrovnai arī bija tāda pagrūta sirds; bet savā ziņā tā priecājās, ka nu būs vieglāk, kur trīs lielākie atlaisti no viņas rokām un aizies no mājas. Tā sāks tagad no gala ar Veltu. Tas viņai būs tīrais atpūtas darbs. Līzīte vēl bija par mazu lai mācītos, tā tik vēl līdz ar mazo Krustiņu uzraugāma. Bet Anna Petrovna Gobas bērnus mīlēja kā savus, — tas viņai nenāksies grūti. Šodien viņa bija aizņemta ar Kārļa un Viļa grāmatu, veļas un apģērbu kārtošanu.</p>
                 <p>Gaidas lietas visas kārtoja māte pati, to viņa neļāva nevienam. Ar siltu mīlestību tā cilāja katru lietiņu, pa starpām kādu asaru iebirdinādama līdz Gaidas pūrā.</p>
                 <p>Gaidai pašai tikai bija viena doma: šodien tai jāšķiras no Valža. Pati nevarēja saprast, kāpēc viņai tik grūti, tik pārāk grūti ap sirdi, — it kā uz mūžu šķiroties. Nav taču tālu Ziemas svētki, kad atkal abi tiksies. Bet sirds tā sāp, tā sāp nemitīgi.</p>
                 <p>Šodien viņš vēl nāks uz stundu, tā tēvs bija gribējis, — lai tad vēl pēdējo reiz izņemot cauri grūtākās vietas fizikā, matēmatikā.</p>
                 <p>Tas Gaidai nemaz nepatika, — kā lai viņa šodien domājot par matēmatiku! Viņa tikai domāja, kā viņi šķirsies, kā atvadīsies. Anita bija gan apsolījusies gādāt par izdevību, bet ja nu viņai neizdodas!</p>
                 <p>Stunda šodien bija nolikta pēc pusdienas. Valdis atnāca uzposies sevišķi rūpīgi. Abi saskatījās un īsā sāpīgā smaidā savilkās abu lūpas. Tad sēdās klāt pie grāmatām.</p>
                 <p>— Valdi, es nevaru! — Gaida uzlēca stāvus.</p>
                 <pb/>
                 <p>— Gaida, apmierinies! Nāc, parunāsimies! — Valdis izbijies mierināja.</p>
                 <p>Gaida saņēmās un nosēdās atkal pie galda. Valdis zem galda mīļi satvēra viņas roku. Caur asarām viņa pasmaidīja.</p>
                 <p>— Tavi matiņi vēl slapji, — viņš lēni teica un saņēma viņas matu pīni otrā rokā.</p>
                 <p>— Jā, es biju šorīt upē.</p>
                 <p>— Ak tā?</p>
                 <p>Abi saskatījās atkal, Valdis smaidīja silti, laimīgi.</p>
                 <p>— Mana Lauma! — viņš paceltā balsī iesaucās.</p>
                 <p>— Klusi, lūk, tēvs iet pār pagalmu!</p>
                 <p>— Gaida, sakait man Pitagora teorēmu. </p>
                 <p>Gaida noskaitīja.</p>
                 <p>— Lūdzu pierādait! </p>
                 <p>Gaida pierādīja.</p>
                 <p>— Lūdzu, sakait man, kāds ir Archimeda likums? </p>
                 <p>Gaida teica.</p>
                 <p>— Galileja? Paskaidrojiet tuvāk! Labi. Pasakait man, kas ir centrifugālais un centripetālais spēks?</p>
                 <p>Gaida tikko skaļi neiesmējās. Par centrifugālo un centripetālo spēku viņi bija Vilku gravā daudz runājuši — — —</p>
                 <p>Jā, tādā garā stundu turpināt, pret to Gaidai nekas nebija pretī. Labais, gudrais skolotājs! Viņa pateicīgi to uzskatīja.</p>
                 <p>Pa logu viņi ieraudzīja Anitu nākam ar lielu grāmatu saini padusē:</p>
                 <p>— Anita tev nes tavu Šilleru.</p>
                 <p>Gaida priecīgi pasmaidīja.</p>
                 <p>Labā Anita, viņa savu vārdu bija turējusi...</p>
                 <p>Anita caur logu pamāja ar galvu.</p>
                 <pb/>
                 <p>Bet stunda vēl nebija galā, kaut gan pulkstenis rādīja daudz vairāk. Viņi nesteidzās. Vēl labu laiku tie runāja par visādiem fizikas likumiem, tos attiecinādami uz savu iekšējo dvēseles pārdzīvojumu.</p>
                 <p>Gaida redzēja, ka Anita sētā sasveicinās ar tēvu, kas, paskatījies Anitas grāmatās, pievienodamies pakratīja galvu.</p>
                 <p>Pieskrēja Vilis ar Kārli. Tiem Anita atdeva grāmatas.</p>
                 <p>Pienāca Anna Petrovna ar Līzīti un Krustiņu, arī Velta pieskrēja, un visi aizgāja uz dārza pusi.</p>
                 <p>Gaida pašlaik lika grāmatas nost, kad ienāca tēvs.</p>
                 <p>Visi trīs pārrunāja par vasaras mācības rezultātiem un gaidāmo eksāmenu; mācītājs pateicās par Pārupa kunga laipno palīdzību. Valdis apgalvoja, ka Gobas jaunkundze arī bez viņa būtu labi iztikusi.</p>
                 <p>Mācītājs pateicīgi spieda skolotājam roku un to uzaicināja šodien paciemoties vēl mācītājmuižā.</p>
                 <p>Tad visi trīs izgāja ārā.</p>
                 <p>Gobas kundze ar Anitu nāca no dārza pretī.</p>
                 <p>— Nu, bērni, padzīvojieties nu vēl pēdējo dienu visi kopā. Tāds slikts laiks, nekur tālu jau šodien nevar iet. Tāpat ar laiviņu pa Vizmu pavizinājieties, jeb — —</p>
                 <p>— Jā, jā, brauksim ar laiviņu, — Anita priecīgi uzķēra mācītāja kundzes priekšlikumu.</p>
                 <p>— Gan jau mēs zināsim, ko iesāksim, — Gaida piebalsoja, un visi trīs pazuda.</p>
                 <p>Tēvs gan nosauca pakaļ, lai ņemot lielos puikas līdz, bet tie paši atteicās. Viņiem šodien bija daudz svarīgākas darīšanas.</p>
                 <p>Māte siltu skatu noskatījās, ka Gaida ar viesiem aizgāja. Šodien viņa neko nevarēja Gaidai liegt un pat</p>
                 <pb/>
                 <p>nožēloja, ka viendien bija viņu sarūgtinājusi. — Viņi visi trīs vēl tīrie bērni, — viņa pie sevis nopriecājās.</p>
                 <p>— Bet tā kā uz launaga laiku esiet atpakaļ! — viņa vēl nosauca pakaļ.</p>
                 <p>— Jā, jā! — Anita ar mutes lakatiņu vedināja atbildi.</p>
                 <p>Velta paskrējās viņiem līdz, bet māte to atturēja.</p>
                 <p>Upmalā Gaida, Valdis un Anita iesēdas laiviņā un aizbrauca.</p>
                 <p>— Tā, nu tik laidīsim labi tālu. — Anita noteica un ķērās pie aiŗiem.</p>
                 <p>— Tev jau, māsiņ, neies, — Valdis domāja.</p>
                 <p>— O jā, viņai iet tīri labi, šovasar ir ievingrinājusies, — Gaida apgalvoja un nosēdās aiz Anitas muguras Valdim līdzās.</p>
                 <p>Visi trīs smagi klusēja. Bija tikai dzirdams, kā airi ritmiski atsitās pret ūdeni...</p>
                 <p>Kad viņi brauca gaŗām Draudzības akmenim, Valdis noliecās zemē, it kā kaut ko uzcelt gribēdams, un karsti noskūpstīja Gaidas roku. Viņa maigi paplūca viņam pie matiem.</p>
                 <p>— Vai neuzkāpsim vēl pēdējo reizi uz Draudzības akmens? — Anita prasīja.</p>
                 <p>— Jā, pieturi! — Gaida pievienojās. Anita piestūma laivu pie akmens un pirmā izkāpa. Viņai pakaļ Valdis. Gaida sniedza tam savu roku. Viņš abām rokām satvēra viņu un izcēla. Gaida nosarka un paskatījās uz Anitu. Bet tā par laimi skatījās uz pavisam citu pusi.</p>
                 <p>Pa vecam paradumam visi trīs apsēdās: — Gaida vidū, Valdis un Anita katrs savā pusē.</p>
                 <p>Anita gan lūkoja ievērt kādu dzīvāku sarunas pavedienu, </p>
                 <pb/>
                 <p>bet samezglojās, nekas neiznāca, visi atkal apklusa.</p>
                 <p>Gaida sērīgi paskatījās uz Valdi, it kā sacīdama: mums taču vēl tik daudz ko teikt — mums abiem. Anita saprata.</p>
                 <p>— Brauksim tālāk! — viņa teica un ielēca laiviņā.</p>
                 <p>— Ardievu, mīļais Draudzības akmenīt! — Gaida to noglaudīja.</p>
                 <p>Valdis saķēra irkļus, lai gan Anita lūkoja pretoties, un ātri īrās gar Gailēnu līci tālāk.</p>
                 <p>— Te mēs lasījām neaizmirstulītes. — Anita atgādināja.</p>
                 <p>Valdis pameta sirsnīgu skatu uz Gaidu.</p>
                 <p>— Vai neizkāpsim malā? — Gaida jautāja. — Kur lai tālāk braucam, var uznākt lietus. — Kā izmisums bija dzirdams viņas sērajā balsī.</p>
                 <p>— Nē, nē, brauksim vien tālāk, — Anita pretojās.</p>
                 <p>Laiviņa tuvojās Varžu saliņai.</p>
                 <p>— Valdi pieturi, — te kāpsim malā! — Anita komandēja.</p>
                 <p>Valdis apturēja laiviņu un to atstūma uz krastu niedrēs.</p>
                 <p>Anita izlēca pirmā.</p>
                 <p>Visi gāja dziļāk saliņas kārklu biezoknī.</p>
                 <p>— Pag', tu Valdi, nemaz nepiestiprināji laivu  — ka neaizrauj projām, es iešu piesiešu. — Anita teica un gāja.</p>
                 <p>Gaida ar Valdi soļoja uz priekšu. Salas vidū Gaida uz celma atsēdās.</p>
                 <p>— Pagaidīsim Anitu, — viņa teica.</p>
                 <p>Valdis atsēdās pie viņas kājām. Saņēmis Gaidas abas</p>
                 <pb/>
                 <p>rokas, viņš tās apklāja ar dedzīgiem skūpstiem. Lielas, karstas asaras noritēja uz Valža galvas.</p>
                 <p>— Mana Gaida, neraudi! Mīļā — mīļā Gaidīta.</p>
                 <p>— Nē, nē, es negribu raudāt. Anita nedrīkst redzēt. Kur viņa paliek?</p>
                 <p>— Viņa nenāks, esi mierīga, — lai viņa pasēž viena laiviņā.</p>
                 <p>Bet Gaida nebija mierā. Viņa paskrējās līdz laiviņai. Anitas tur nebija. Gaida paskatījās uz pļavu un ieraudzīja Anitu ejam uz Gailēnu pusi.</p>
                 <p>Tagad viņi bija vieni, netraucēti. Un viņi varēja izrunāties pēc patikas.</p>
                 <p>Viņi atkal atsēdās, tuvu tuvu viens otram pieslējušies.</p>
                 <p>Valdis saņēma rokām Gaidas galvu, piespieda to sev cieši klāt un skūpstīja viņas matus.</p>
                 <p>— Mana Lauma, mana burvīgā Lauma, vēl tagad drusku mitra tava biezā pīne no šī rīta. Tu aušīgā nāra, tu varēji noslīkt, — tā tu nekad vairs nedari!</p>
                 <p>Gaida viņu uzskatīja izbrīnījusies.</p>
                 <p>— Ko, tu zini?</p>
                 <p>— Es zinu, ka tu peldēji zem ūdens kā ūdens meita. Niri, ka tavi mati vien peldēja pa virsu kā ūdens zāle, un viņiem spīdēja cauri tava baltā mugura...</p>
                 <p>— Valdi! — Gaida pārmezdama iesaucās, un tumšs sārtums pārklāja viņas vaigus.</p>
                 <p>— Tas bija tik skaisti, tik neaprakstāmi skaisti, kad tu kā nimfa no akmens spoguļojies upē. kad tu stāvēji upes vidū, dziļumā lūkodamās un smaidīdama... kad tu tad izstiepies visā garumā un tad ar visu galvu pazudi zem ūdens. Tas bija drausmīgi — skaisti... Es izbijos, gribēju lēkt tevi izraut no tumšā dziļuma, bet</p>
                 <pb/>
                 <p>es redzēju, ka tu mierīgi peldi tālāk un sekoju kā apstulbots tev ar acīm, baidīdamies pakustēties, ka tu mani neieraugi.</p>
                 <p>— Ak tad tu tas biji, kas krūmos čabināja kā putniņš, es domāju — ķīvīte.</p>
                 <p>— Jā, tavs iztraucētais putns... Un kā tad tu izniri no ūdens, slapju galvu kā Botičellija un Kabanela Venera no jūras putām... tavi mati kā zemūdens staipekļi tev aplipa ap visu miesu... un tā bija tik sārti balta...</p>
                 <p>— Klusi, Valdi, klusi! — Gaida kaunīgi novērsās.</p>
                 <p>— Mana Gaida, mana Gaidītā!... tad tu uzkāpi uz akmens un stāvēji kā marmorā izcirsts Psīches tēls... kā Afrodite... tu klausījies uz manu pusi pagriezusies, kur es, līdz ar alkšņu lapiņām trīcēdams, stāvēju kā apburts no tava cēlā skaistuma... Tu klausījies, kā mana sirds strauji pukstēja?</p>
                 <p>— Nē, to es nedzirdēju.</p>
                 <p>— Klausies, Gaidīta, — viņš paņēma viņas roku un pielika pie savas sirds, — vai tu dzirdi tagad?</p>
                 <p>— Jā, tagad es dzirdu, Valdi.</p>
                 <p>— Un tad tu ietinies baltā segā, izstaipīji savus vingros locekļus, tas bija tik daiļi, tik daiļi... Tas bija moments, kāds vairs neatkārtosies manā mūžā — tāds skaistums! Tad tu ātri apģērbies un aizgāji.</p>
                 <p>— Un tu, ko darīji tu?</p>
                 <p>— Es darīju tā kā tu.</p>
                 <p>— Tu arī peldējies?</p>
                 <p>— Jā, gluži tā kā tu.</p>
                 <p>— Labi, ka es aizskrēju.</p>
                 <p>— Ļauj, mana Gaida, lai atpinu tavus matus, lai tos sausus žāvēju savām karstajām lūpām...</p>
                 <p>Viņš atpina viņas garos matus un skūpstīja, savu seju tajos paslēpdams.</p>
                 <p>— Gaida, dod man vienu šķiedru no taviem kuplajiem matiem, — Valdis lūdzās.</p>
                 <p>— Ņem kaut viņus visus, — Gaida smējās.</p>
                 <p>Valdis izvilka no kabatas mazu nazīti un ar pūlēm nogrieza vienu gaŗu šķiedru.</p>
                 <p>— Taču kāda maza fiziska daļiņa būs no tevis pastāvīgi klāt!</p>
                 <p>— Valdi, neaizmirsti mani!</p>
                 <p>— Gaida, tevi aizmirst! Tad drīzāk aizmirst es varētu ikdienas saules spožumu un pazaudēt no savām krūtīm karsto sirdi nekā tevi... jā, aizmirst es varētu pats sevi, ne tevi, tu mana Gaida, mana mazā sirds karaliene!</p>
                 <p>— Tu mani arī tur tālumā vēl mīlēsi tāpat kā tagad šeit?</p>
                 <p>— Gaidīta, mana Gaida, arvien es tevi mīlēšu, arvien tik tevi vienīgo, nekad nevienu citu, nekad, nekad, to tici man.</p>
                 <p>Valdis karsti apgalvoja un vilka sev klāt Gaidu.</p>
                 <p>— Bet tu, Gaida, vai tu arī mani gaidīsi?</p>
                 <p>— Jā, jā, mans sapņu princi, simts gadu tevi gaidīšu — — —</p>
                 <p>— Un par mani domāsi?</p>
                 <p>— Tik vienvienīgā doma man vairs būs — par tevi, Valdi.</p>
                 <p>— Un es, es strādāšu, kā varu ātrāk beigt un tevi gūt par savējo. Es tevi mīlu, Gaida, kā es tevi mīlu! Man svēta būs tava piemiņa — — — Kā es tevi sagaidīšu — to nezinu; tu mazā muļķīte, tu to nesaproti.</p>
                 <p>— Tu mani mīlēsi, tu mani mīlēsi?</p>
                 <pb/>
                 <p>— Es tevi mīlēšu līdz nāvei!... Viņš uzspieda ilgu skūpstu uz Gaidas lūpām, kā apliecinādams... Gaida ietina viņu savos matos...</p>
                 <p>— Kā es te viens pats lai palieku, kad tu rīt aizbrauksi? Nē, ilgi es to neizcietīšu, es arī braukšu prom.</p>
                 <p>— Tev vēl tik daudz laika — atpūties, pastrādā drusku.</p>
                 <p>— Pēc dažām dienām Anita brauks uz Mazpili un tad arī es.</p>
                 <p>Abi apklusa, tad atkal Valdis skūpstīja Gaidas matus, turēja tos klāt pie sava ģīmja, tina ap saviem pirkstiem. Tik viena vien runa vairs viņiem bija — es tevi mīlu, es tevi mīlu! — — —</p>
                 <p>Tad Valdis ar savu nazīti vēl celmā iegrieza burtus G. un V., apvilka tiem apkārt sirdi un pāršķēla to vidū ar bultu. Bet jāšķiŗas bija taču viņiem. Gaida piecēlās.</p>
                 <p>— Valdi, Valdi! — Gaida atgriezās un apkampa viņu. — Tu raudi? — — —</p>
                 <p>Tad abi iekāpa laiviņā un brauca atpakaļ. Pie Gailēniem viņi izkāpa malā.</p>
                 <p>No Gailēnu tēva un mātes atvadījusies, Gaida ar Valdi un Anitu brauca uz mācītājmuižu atpakaļ. Vakaru tie vēl visi trīs mierīgi pavadīja un tad uz tilta šķīrās. Valdis vēl pēdējo reiz noskūpstīja Gaidai abas rokas un čukstēja:</p>
                 <p>— Gaida, mana Gaidītā, gaidi mani!</p>
                 <p>— Es tikai tev vien dzīvošu, Valdi, neaizmirsti mani, neaizmirsti mani!</p>
                 <p>Un Valdis sekoja Anitai, kas lēni soļoja uz priekšu.</p>
                 <p>Gaida noskatījās skumji viņiem pakaļ, tad gurdeni kāpa kalnā — mācītājmuižā.</p>
                 <pb/>
                 <p>***</p>
                 <p>Otrā rītā agri zirgi piebrauca pie mācītājmuižas lievenēm.</p>
                 <p>Tēvs ar Kārli un Vili iznāca ceļa drēbēs. Sakārtojis rūpīgi vietu Gaidai un vairākreiz sausi noklepojies, tēvs iekāpa ratos.</p>
                 <p>Tāds klepus, — kā tas kutināja rīkli!. . .</p>
                 <p>Iznāca māte, pačubināja arī pie Gaidas sēdvietas tēvam līdzās, arī ieklepojās tā īsi... Ar tēvu viņi nesaskatījās — tik abi sausi klepoja...</p>
                 <p>Tad lieliem, straujiem soļiem iznāca Gaida tumšā skolas uzvalkā, mēteli uz rokas. Viņa apķērās mātei ap kaklu.</p>
                 <p>— Ģērb mētelīti mugurā, būs auksti, bērns. — māte drebošu balsi teica un nevaldāmas asaras ritēja pār vaigiem, kuŗos griezās pirmās grumbas.</p>
                 <p>— Jā, salti. — Gaida nodrebinājās un uzģērba mēteli, mātei abas rokas noskūpstījusi, viņa veikli ielēca ratos, ka atsperes vien ielīgojās.</p>
                 <p>— Uz redzēšanos, māmiņ, Rīgā!</p>
                 <p>Māte tikai pamāja ar roku.</p>
                 <p>Istabā pie loga vēl ar lakatiņu vēdināja ardievas Anna Petrovna ar mazo Līgitu klēpī.</p>
                 <p>— Ardiev, Liene! Šodien lai bēro kumeļu nelaiž laukā pie darba, viņam kāja bija saskrambāta, — tēvs, vienaldzīgs izlikdamies, stingru balsi deva vēl pēdējo pavēli.</p>
                 <p>Vilis atsēdās uz bukas Jurim līdzās, Kārlis uz mazā sēdeklīša tēvam pretī. Juris uzsita zirgam ar pātagu, un rati dārdēdami aizripoja pa mācītājmuižas gatvi</p>
                 <pb/>
                 <p>lejā uz tiltu. Tilts norībēja dobji. Gaida atskatījās atpakaļ. Viņa redzēja, ka stārku ligzda ozolā bija tukša.</p>
                 <p>— Tēt, vai stārķi jau projām?</p>
                 <p>— Jā, laikam. Visi gāju putni aizlaižas...</p>
                 <p>— Un tad nu atkal pūce ievilksies, — Vilis iemeta starpā.</p>
                 <p>— Būs reiz jāizsvilina tas vecais ozols, tad lai perinās, kur grib — tādi velna putni! — Juris dusmīgi piebilda.</p>
                 <p>Viņā pusē ievājā pačabēja krūmi, bet Gaida to nedzirdēja, viņa varbūt to gan nojauta, jo atskatījās uz to pusi ilgu — ilgu skatu...</p>
                 <p>— Dzīve, nāc, es tev ejmu pretī! — Gaidas sirdī atskanēja drosme.</p>
                 <pb/>
             </div>
             <div type="chapter">
                 <head>17. PIRMĀ MĪLESTĪBAS VĒSTULE</head>
                 <p>Vilciens dārdēdams ienāca Rīgā un smagi elsdams apstājās, kā ko svarīgu atvedis.</p>
                 <p>Viņš izlika ārā jaunā dzīvē Gaidu. Viņa izkāpa pēc tēva un brāļiem.</p>
                 <p>Tēvs ar dēliem nemierīgi traucās uz priekšu stacijas drūzmainā burzmā. Gaida mierīgi soļoja iepakaļ. Visi četri iesēdās ormanī un aizbrauca uz Troņmantinieka bulvāri pie tēvoča, dakteŗa Gobas.</p>
                 <p>Viņus sagaidīja tante Alise. Onkuļam vēl pašlaik bija runas stunda.</p>
                 <p>Kārlim ar Vili tika ierādīta sava istaba, kas citkārt tika lietota par viesu istabu. Gaidu ierīkoja kopā ar Balvu, Balvas zilajā istabā.</p>
                 <p>Dakteŗa Gobas dzimta vēl uzturējās jūrmalā. Tā kā skolas sākās tikai pēc dažām dienām, tad Balvas un Vairoņa vēl nebija pilsētā. Dakteris Goba vispār centās zaļumu dzīvi sākt pavasarī agri un rudenī to vilkt pēc iespējas ilgi — bērnu veselības dēļ.</p>
                 <p>Mācītājs, bērnus nolicis, tūdaļ aizsteidzās darīšanās uz iekšpilsētu.</p>
                 <p>Pēc pusdienas tante aizbrauca uz jūrmalu pie bērniem, onkulis ar puikām aizgāja uz kinemotografu, kuŗu viņš pats arī visai mīlēja.</p>
                 <p>Gaida palika mājas viena pati.</p>
                 <p>Viņa nosēdās pie loga un apātiski skatījās uz bulvāŗa garāmgājējiem. Te nu būs viņas jaunā dzīve... Prāts </p>
                 <p>viņai bija mierīgs. Rīt tā svarīgā diena — pirmais eksāmens. Viņa no tā nebijās.</p>
                 <p>Kurp tie ļaudis visi iet, ko viņi tik drudžaini steidzas? Tik daudz viņu kā uz zemēm svētdienās pie baznīckroga vai uz kapsētas svētkiem.</p>
                 <p>Tur mājās, vecajā Stārku ligzdā, tur viss tik klusu, tur dzīve ritēja rāmi uz priekšu, bez steigas... Kā gribētos tur būt šovakar — tik vienu vienīgu acumirklīti! Ko gan Valdis tagad dara mājās...</p>
                 <p>Vakarā nokusis, piekarsis pārnāca tēvs. Kādēļ neatkārtojot, vai no eksāmena nebīstoties? — Nē, nebīstoties. Mācītājs klusībā pie sevis nopriecājās par savu pašapzinīgo meitu.</p>
                 <p>Puikas bija pārnākuši ar onkuli, un tēvs tos gribēja pielikt pie grāmatām — par puikām viņam bija lielāka bēda, — bet onkulis protestēja.</p>
                 <p>Pēc vakariņām Gaida atkal atrāvās savā istabā un pamazām sāka kārtot savas lietas. Gulēt aizgāja agri un centās domāt tikai par eksāmeniem. Bet pēdējā doma tomēr bija — Valdis.</p>
                 <p>Eksāmens ilga trīs dienas. Tas bija nopietnāks, nekā Gaida to bija sagaidījusi. Sacensība bija liela, un Gaida negribēja palikt viena no pēdējām. Vakaros viņa strādāja dūšīgi un par citu neko nedomāja. Puikas arī rāvās ar darbiem pa savu istabu. Mācītājs staigāja nopietns, it kā uz Lieldienas sprediķi sagatavodamies.</p>
                 <p>Viņš juta, ka kaut kas svarīgs notika viņa dzīvē, ko līdz šim nemaz nebija nojautis. Bērni emancipējas, aiziet no viņa, bērni iet pasaulē. Kaut Liene būtu šeit bijusi...</p>
                 <p>Eksāmeni beidzās labi. Gaida nu bija ģimnāzijas septītās klases skolniece, Kārlis un Vilis — reālskolas ceturtajā.</p>
                 <pb/>
                 <p>Mācītājs Goba bija apmierināts un vakarā priecīgs aizbrauca uz māju vest ātrāk Lienei prieka vēsti.</p>
                 <p>Puikas aizbrauca ar onkuli uz jūrmalu. Gaida palika Rīgā. Gribot atpūsties.</p>
                 <p>Tagad viņa jutās brīva un varēja domāt, par ko gribēja.. Cik labprāt viņa būtu braukusi tēvam līdz uz māju, uz kādām dienām. Viņa ilgojās pēc klusās mācītājmuižiņas, pēc rāmi tekošās Vizmas, pēc graviņas, meža un — ak, pēc kā visa Gaida neilgojās!...</p>
                 <p>Kā viņa gribētu stāstīt Valdim pati par savu eksāmenu! Tēvs jau gan viņam ziņos, bet viņa to pateiktu citādi.</p>
                 <p>— Es rakstīšu Valdim! — viņa priecīgi iesaucās un sēdās rakstīt.</p>
                 <p>Bet tas nebija tik vienkārši, kā domāja. Viņa vēl nebija nevienam vīrietim rakstījusi. Runājot bija viegli stāstīt, bet tā uz papīra... Viņa kodelēja spalvas kātu kā pie grūta apcerējuma. Tad viņa saņēmās un rakstīja:</p>
                 <p>Valdi, manu mīļo puisīt!</p>
                 <p>Ka eksāmenu es labi veicu, to Tu jau zināsi no tēva, tādēļ par to vairāk runāt nav vērts, kaut gan ko stāstīt par to būtu ļoti daudz. Bet, lai paliek.</p>
                 <p>Līdz šim es par Tevi nemaz vēl daudz nedabūju domāt, jo nedrīkstēju — tā paša eksāmena dēļ. Tagad esmu viena, brīva, un pirmā doma man ir par Tevi. Es jūtos tik lamīga, ka neviens mani netraucē — visi aizbrauca uz jūrmalu — un es varu garā būt atkal kopā ar Tevi kā viņās laimes dienās. Ļauj man vispirms noglaudīt Tavu mīļo galvu. Jā! es vēl nemaz neesmu Tev pateikusies par to, ka caur Tavām pūlēm esmu nolikusi</p>
                 <pb/>
                 <p>eksāmenu. Es Tev ļoti ļoti pateicos... Atpūties nu pats labi pēc visas vasaras darba ar mani.</p>
                 <p>Tikai tagad es sāku manīt, ka esam šķirti, un kas tas ir. Te cilvēki mudž un kust kā bišu stropā, bet man viss liekas tik tukšs, jo Tevis nav viņu vidū.</p>
                 <p>Šinīs dienās es it kā brīžiem piemirsu Tevi — piedod to! Bet Tu mani nedrīksti aizmirst, vai dzirdi? Es Tevi mīlu, manu zelta puisīt. Ļauj man to atkal un atkal atkārtot. Kad es Tevi atkal redzēšu! — Tikai pa Ziemas svētkiem, ak, tas ir tik ilgi, tik ilgi!</p>
                 <p>Ko Tu labu dari tagad bez manis? Atraksti kādu vārdiņu caur Anitu. Vai Tu Vilku gravā esi bijis? — Mūsu mīļotais Laimes šūpulis...</p>
                 <p>Aizbrauc uz Varžu saliņu, apskaties, vai kāds nav izkasījis mūsu vārdus, tas būtu tik žēl.</p>
                 <p>Balvu un Vaironu es vēl neesmu satikusi, rīt laikam aizbraukšu uz jūrmalu, jo tante Alise neliek mierā, ka jābraucot.</p>
                 <p>Parīt mums sāksies skola visiem, par ko es ļoti priecājos. Vai Tu arī neilgojies pēc savas alma mater?</p>
                 <p>Ak, kaut es zinātu, kuŗu dienu Tu brauksi Rīgai cauri, tad es Tevi kaut kur sagaidītu.</p>
                 <p>Dzīvo nu vesels! Brauc vien projām laimīgs. Vairāk jau es nevarēšu Tev uz Gailēniem rakstīt. Bet kā Tu man no Pēterburgas rakstīsi? Tante saņem visas vēstules. Viņa man tūdaļ prasīs no kā? Ko viņš raksta? Un, kad Tu rakstīsi biežāk, tad tūdaļ sāks noprast mūsu slepeno sakaru. Tas taču neiet. Izgudro kaut kādu ceļu, ka neviens nedabū zināt. Balva gan zina, un viņa tagad būs mana sirdsdraudzene kā Anitai Mirta, un viņa Tevi labi ierauga.</p>
                 <pb/>
                 <p>Dzīvo nu vēlreiz vesels un neaizmirsti mani svešatnē! Mājās — Randavā — jau gan Tu mani atminēsi, par to es nešaubos. Mīļi Tevi sveicina</p>
                 <p>Tava uzticīgā Gaida.</p>
                 <p>Uzrakstīja vēstuli. Trīs reiz pārrakstīja un galā vēl nebija apmierināta. Cik vēstule naīva! Cik tukša! Vai tik Valdis nesmiesies lasīdams. Runājot par eksāmenu, gribēja iespraust kādu nopietnu apcerējumu par darba nozīmi, bet arī nekas prātīgs neiznāca — izstrīpoja atkal! Ielika aploksnē un pati aiznesa uz staciju, lai ātrāk aiziet.</p>
                 <p>Pēc kādām dienām Gaida, no skolas pārnākusi, atrada pie sava šķīvja uz pusdienas galda vēstuli ar Anitas rakstītu adresi. Viņa zināja, ka tā no Valža.</p>
                 <p>Kā viņas sirsniņa sita! — Ka tik tie puikas neizdzird tie skatās, acis ieplētuši, — nejaukie puikas!..</p>
                 <p>Vislabāk viņa būtu tūliņ ķērusi vēstuli un skrējusi savā istabā lasīt, bet nē — to nevarēja.</p>
                 <p>— Tur jau arī vēl otra vēstule, — Vilis darīja Gaidu uzmanīgu.</p>
                 <p>Jā, tur bija vēl viena — no mātes. Gaida to tūdaļ atplēsa un, ātri izlasījusi, iedeva Kārļam.</p>
                 <p>Kad ienāca citi visi pie galda, Gaida pirmējo vēstuli mudīgi iebāza kabatā.</p>
                 <p>— Kas tev raksta, Gaida? — tante tūliņ noprasīja.</p>
                 <p>— Māmiņa un — Anita, — Gaida vilcinādamās teica.</p>
                 <p>— Ak, tā mazā Gailēnu Anita?</p>
                 <p>— Tā pati.</p>
                 <p>— Ēdiet nu, bērni, pusdienu, jau tā vēsa.</p>
                 <p>Ienāca arī tēvocis, apprasījās visiem, kā gājis pa skolu. </p>
                 <pb/>
                 <p>Tad visi sāka cilāt karotes. Gaidai nemaz nebija ēstgribas. Tante rāja, laikam būšot skolā kūkas saēdusies, kā to Balva bieži darot.</p>
                 <p>Balva noliedza — šogad vēl ne reiz neesot gardumu pirkusi.</p>
                 <p>— Vēl jau mēs nekādu kabatas naudu neesam dabūjuši, — Vairons kurnēdams piebalsoja.</p>
                 <p>Ar mokām Gaida varēja sagaidīt pusdienas beigas. Tad viņa ieskrēja zilajā istabā un drebošiem pirkstiem nepacietīgi atplēsa aploksni.</p>
                 <p>Valdis rakstīja:</p>
                 <p>Mana mīļā, mazā Gaida!</p>
                 <p>Ar lielu prieku saņēmu no Tava tēva ziņu par eksāmena labo gala iznākumu un no sirds Tevi apsveicu kā savu darba biedreni. Strādā nu vien cītīgi, tāpat kā es strādāšu, mums abiem tagad viens mērķis, viena kopīga nākotne. Vai tu to saproti? Arī es jūtos it kā pilnīgāks cilvēks caur Tevi, mana Gaidītā.</p>
                 <p>Ko es labu darot bez Tevis?</p>
                 <p>Ak, to Tu vari gan iedomāties: staigāju viens pats apkārt kā paklīdis pa visām mūsu iemīļotām vietiņām un raugos, vai Tevis kaut kur neieraudzīšu, vai Tavu maigo balsi nedzirdēšu... Viss velti — Tevis nekur nav. Klausos, vai Tu par mani nedomā? Nē, Tev citas domas, svarīgākas domas. — Tevi visu aizņem Tavi eksāmenātoru kungi... Ai. Gaida, Gaida, kā Tu mani tā gluži varēji aizmirst!</p>
                 <p>Bet tas pagājis, — Tu atkal manis atceroties. Domā, domā par mani, mana mīļā maziņā, tāpat kā es par Tevi domāju ik brītiņu.</p>
                 <pb/>
                 <p>Es biju Vilku gravā, sēdēju uz alkšņa saknes, dzēru no avotiņa, stāvēju strauta vidū uz akmens. Tu zini, mūsu akmens — to, kam pamats grīļojas...</p>
                 <p>Uz Draudzības akmens es stundām sēžu ar grāmatu rokā, lasīt neveicas — priekš acīm stāv Venera, kā tā no jūras putām dzima... mana mazā Gaidīta!</p>
                 <p>Arī Varžu salā sēžu bieži uz mūsu celma. Vārds vēl vesels, neviena naidīga roka to vēl nav skārusi. Kas to gan tagad darīs? — Tur gani neiet vairs rudenī peldēties. Viss tik tukšs — bez Tevis. Anita rīt brauks prom uz Mazpili un aizvedīs uz staciju šo vēstuli Tev.</p>
                 <p>Es arī nu drīz posīšos no šejienes projām. Tu gaidi, kamēr Tev nāks no Anitas kāda ziņa.</p>
                 <p>Es Tevi mīlu, mīlu, mana Gaidīta. Nekad — nekad es Tevi nevaru aizmirst, jo otras tādas nav kā Tu.</p>
                 <p>Paliec nu sveika, vesela, un atļauj, ka es Tevi skūpstu uz pašām Tavām sārtajām rožu lūpām —</p>
                 <p>Tavs Valdis.</p>
                 <p>Vaigi Gaidai kaisa, vēstuli lasot, un pēdīgi asaras ritēja pār smaidošajiem vaigiem. Viņa piespieda vēstuli pie sirds un acis pacēla uz debesīm kā mazs cālēns, graudu norijis.</p>
                 <p>Ienāca Balva un izbrīnījusies uzskatīja māsīcu.</p>
                 <p>— Balva, Balva! es esmu tik priecīga,tik bezgala priecīga.</p>
                 <p>Gaida apķērās draudzenei ap kaklu un to drudžaini skūpstīja.</p>
                 <p>— Nāc, iesim uz Esplanādi, man tev tik daudz ko stāstīt.</p>
                 <p>Abas aizgāja.</p>
                 <p>Esplanādē Gaida Balvai stāstīja par savu pirmo mīlestības </p>
                 <pb/>
                 <p>vēstuli, cik negaidīta tā atnākusi, kā Valdis viņu mīlot. Tālāk Gaida aizraudamās izkratīja draudzenei savu sirdi un izstāstīja visu par Vilku gravu, Varžu salu, arī par dēku uz Draudzības akmens pēdējā rītā.</p>
                 <p>— Balviņ, es esmu laimīgākais cilvēks pasaulē! — Gaida gavilēja.</p>
                 <p>— To es tev ticu, — Balva sērīgi atteica.</p>
                 <pb/>
             </div>
             <div type="chapter">
                 <head>18. MĪLI MANI, VIENVIENĪGI MANI!</head>
                 <p>Kādu dienu Gaida ar Balvu nāca no skolas, dzīvi sarunādamās par skolas darīšanām, tad piepeši Balva ieraudzīja viņpus ielas pretī nākam Valdi.</p>
                 <p>Redzēdams, ka Gaida nav viena, viņš it kā vilcinājās nākt pāri. Balva piegrūda ar elku Gaidai. Viņa, ieraudzīdama Valdi, aiz necerēta prieka nosarka tumši sārta. Viņš pārnāca pāri pie meitenēm un sasveicinājās.</p>
                 <p>Valdis uzskatīja Gaidu tik pilnu, siltu skatu, ka viņai notirpa visi locekļi, un tā nespēja atbildēt uz viņa sveicienu.</p>
                 <p>Balva steidzās viņiem abiem palīgā.</p>
                 <p>— Jūs uz augstskolu braukdami, Pārupa kungs?</p>
                 <p>— Jā, nu ir gals slinkošanai, es gribu sekot jūsu piemēram, cienījamās jaunkundzes.</p>
                 <p>— Jūs nāksit mums līdz kādu gabaliņu?</p>
                 <p>To jau viņš varot gan, neesot nekur jāsteidzas, varot pastaigāties drusku pa Rīgas bulvāŗiem, ja jaunkundzēm nekas neesot pretī.</p>
                 <p>Gāja visi trīs kādu gabalu. Sarunu vadīja Valdis ar Balvu. Gaida pa lielākai daļai klusēja un klausījās viņa mīļajā balsī. Viņai patika dzirdēt viņu, just viņu atkal savā tuvumā. Slepeni smaidīdama viņa uzskatīja no sāniem savu mīļāko. Viņš juta viņas jūsmīgo skatu un arī viegli nosarka. Aleksandra ielā pie konditorejas loga Balva apstājās un teica, ka ieiešot un paņemšot saldumus, — lai šie ejot vien uz priekšu, Esplanādē</p>
                 <pb/>
                 <p>lai pagaidot šo. To teikusi, viņa pazuda konditorejā.</p>
                 <p>Palikuši vieni, Valdis un Gaida neveikli saskatījās un abi reizā pasmaidīja.</p>
                 <p>— Vai tu mani gaidīji, maziņā?</p>
                 <p>— Nē, es nezināju, ka tu nāksi.</p>
                 <p>— Nu, mana mazā, kā tev labi klājas?</p>
                 <p>— Man — klājas labi, tik ļoti labi, — viņa čukstēja.</p>
                 <p>— Tā? Vai nu tu mani vairs neaizmirsti? — Viņš gribēja satvert Gaidas roku, bet viņa izbijusies atrāva — te gāja tik daudz ļaužu gaŗām.</p>
                 <p>— Vienmēr es par tevi domāju, vienmēr, Valdi.</p>
                 <p>Abi tuvojās Esplanādei, nogriezās pirmajā alejā un uz kāda sola atsēdās labi patālu viens no otra.</p>
                 <p>— Gaidītā, mana, mana Gaidītā! — Valdis klusu teica un pievirzījās viņai tuvāk klāt. — Vai tu manu vēstuli saņēmi?</p>
                 <p>— Jā, priekš kādām dienām. — Gaida atcerējās vēstules saturu un nosarka.</p>
                 <p>— Še, te tev būs adrese, raksti man atbildi uz Pēterburgu. Raugies, ka tu nepaliec parādā. Bet kā lai es tev adresēju?</p>
                 <p>— Es nezinu.</p>
                 <p>— Vai nevar tāpat kā to pirmo, caur Anitu?</p>
                 <p>— Jā, tā var gan.</p>
                 <p>— Tad labi, — Valdis steidzīgi noteica un raudzījās, vai Balva nenāk.</p>
                 <p>Bet Balva nemaz nedomāja nākt. Viņa bija atsēdusies konditorejā un mielojās gar siltu šokolādi un kūkām, nemaz nesteigdamās. Viņa zināja, ka viņai nebija ko steigties.</p>
                 <pb/>
                 <p>— Gaidītā, saki, ka tu mani mīli! — Valdis lūdzās, satvēris Gaidas roku.</p>
                 <p>Gaida pasmaidīja.</p>
                 <p>— Tu taču to zini.</p>
                 <p>— Nē, nē — saki — atkārto. Man jādzird tas atkal un atkal no tavām lūpām, lai smeltos spēku savai dzīvei, savam darbam.</p>
                 <p>Gaida cieši saspieda Valža roku.</p>
                 <p>— Es tevi mīlu, mīlu, tu iedomīgais puisēn manu mīļo Valdulīti.</p>
                 <p>— Gaida, Gaidītā!</p>
                 <p>Tad viņi kādu brīdi sēdēja, klusēdami un viens otra rokas spiezdami. Abiem bija tik silti, tik labi.</p>
                 <p>— Ziemas svētkos tu būsi mājās, Gailēnos?</p>
                 <p>— Katrā ziņā, kā tu par to vari šaubīties.</p>
                 <p>Valdis noliecās un noskūpstīja viņas roku.</p>
                 <p>— Valdi, atsūti man savu ģīmetni.</p>
                 <p>— Un tu man savu.</p>
                 <p>— Es speciāli tev nofotografēšos. — Valdis atteica.</p>
                 <p>— Jā, tajā īsajā melnajā svārciņā, kuŗā tu šovasar pirmoreiz parādījies mūsu Stārku ligzdā, — Gaida priecājās.</p>
                 <p>— Un tajā tumši zilajā ar baltiem punktiem kakla saitē, kas tev patīk, — Valdis piebilda.</p>
                 <p>Abi smaidīja un skatījās viens otra valgi dzirkstošajās acīs.</p>
                 <p>— Ak, dod man vienu skūpstu, Gaida!</p>
                 <p>— Valdi, kā to lai izdaru? — viņa nelaimīgi skatījās apkārt.</p>
                 <p>Tepat netālu līdzās rotaļājās mazi bērni. Bērnu meita lakstojās ar kādu kavalieri un viņus neievēroja. Bet</p>
                 <pb/>
                 <p>gaŗām staigāja ļaudis viens pēc otra. Nē, tas bija gluži neiespējami!</p>
                 <p>Valdis norāva no krūma aiz sola vēlu rudens lapu un sniedza to Gaidai.</p>
                 <p>Gaida to noskūpstīja un tad atdeva Valdim. Viņš piespieda lapu pie mutes un ilgi turēja pie savām lūpām, ar roku juzdams viņas rokas siltumu sev līdzās.</p>
                 <p>— Dod man arī! — Gaida izrāva Valdim lapu, kas vēl bija silta no viņa skūpsta.</p>
                 <p>Lapa ilgi staigāja no viena uz otru. Pēdīgi palika pie Valža. Viņi bija ieraudzījuši Balvu gar stūri nākam. Valdis steidzīgi iebāza nomocīto savītušo rudens lapu kabatā.</p>
                 <p>— Ardiev, Gaida! mana mīļā, mīļā maziņā, neaizmirsti mani — tikai mīli mani, vienvienīgi mani, vai dzirdi? — Valdis karsti, ātri čukstēja, Gaidas roku vēl pēdējo reiz spiezdams.</p>
                 <p>— Es tevi mīlu, un vienīgi tevi mīlēšu un gaidīšu. — Gaida tāpat atbildēja un abi apklusa klusā aizgrābtībā. Tad viņu rokas atrāvās, un katrs sajuta sirdī sāpīgu dzēlienu...</p>
                 <p>Balva pienāca, apkārt skatīdamās. Viņai bija ļoti neomulīgi, tā redzēja, ka viņa daudz par agru atnākusi. Nokaunējusies viņa piedāvāja nopirktos saldumus.</p>
                 <p>Valdis vienu paņēma aiz pieklājības. Gaida neveikli pasmaidīja un atteicās. Viņai negriboties saldumu, esot izsalkusi, labāk iešot tūliņ uz mājām.</p>
                 <p>Valdis piecēlās un gribēja atvadīties. Balva neļāva, kur nu steidzoties, — lai nākot vēl līdz kādu gabalu.</p>
                 <p>Visi gāja, neveikli klusēdami. Pie Troņmantnieka bulvāŗa stūŗa Valdis apstājās, — tālāk viņš nevarot iet, esot vēl steidzamas darīšanas pilsētā.</p>
                 <p>— Vai neatnākšot līdz mājās, — Balva aicināja — padzīvošot šovakar omulīgi kopā.</p>
                 <p>Gaida vaicājot uzskatīja Valdi. Viņš brītiņu vilcinājās. — Nē, viņš nevarot, lai atvainojot.</p>
                 <p>Visi trīs draudzīgi atvadījās. Jā, tā bija labāk gan, ka viņš gāja. Vakarā kopā, zem visu acīm — tas tikai samaitātu pēdējā šķiršanās mirkļa svētsvinīgumu. Un viņi taču bija atvadījušies.</p>
                 <p>Valdis ātriem, stingriem soļiem gāja uz priekšu bez mērķa. Vakarā viņš aizbrauca.</p>
                 <pb/>
             </div>
             <div type="chapter">
                 <head>19. "KO MĒNESS REDZ..."</head>
                 <p>Skolā viss gāja parastā gaitā.</p>
                 <p>Gaida drīz iedzīvojās skolas režīmā. Viņa arī mājā bija radusi pie stingras disciplīnas, un viņai nenācās grūti ārēji padoties vispārīgiem likumiem.</p>
                 <p>Ar citām skolniecēm viņa drīz iedraudzējās, viņas visas tai izlikās lāga meitenes. Tuvāk viņa tomēr netuvojās nevienai, tikli ar Balvu turējās cieši kopā, viņai līdzās arī nosēdās uz pēdējā sola. Tā bija Balvas vieta jau no seniem laikiem. Klases dāma to sauca par "pļāpu kaktu". Jā, šeit tiešām valdīja lielāka svabadība nekā pirmajās rindās zem skolotāju acīm. Balva, gads gadā no vienas klases uz otru pāriedama, sev nodrošināja vietu "pļāpu kaktā", pasteigdamās gada sākumā pirmo vietu ieņemt. Gaida pilnīgi pievienojās Balvai vietas izvēlē, jo Balvai taču bija savi piedzīvojumi.</p>
                 <p>Balvai otrā pusē sēdēja viņas vecu vecā draudzene Zariņu Korinna. Ar Korinnu Gaida pirmā sākumā nevarēja lāga saprasties, tai par visu bija tādi savādi, patstāvīgi uzskati, bet drīz viņa to iemīļoja viņas taisnās, patiesīgās dabas dēļ.</p>
                 <p>Skolas darbos visas trīs dalījās. Katra bija savā ziņā peciāliste: Gaida bija laba matēmatiķe un stipra dabas zinībās, Korinna — domrakstu sacerētāja, Balva vislabāk prata jaunās valodas, jo viņai agrāk bija mājās bijušas franču un angļu valodas mājskolotājas, sevišķi pa vasaru jūrmalā arvien bija līdz kāda valodniece.</p>
                 <pb/>
                 <p>Drīz visas trīs "pļāpu kaktā" jutās kā mājās. Kad matēmatikas skolotājs uzdeva kādu klases darbu, tad Gaida pirmā izrēķināja un slepus pasniedza "špikeri" Balvai, Balva tālāk Korinnai. Kad otrreiz bija klases darbs krievu valodā, tad Korinna darīja tāpat. Citreiz atkal Balva izpalīdzēja abām kaimiņienēm ar franču un angļu valodas gramatikas darbiem un apcerējumiem par literātūru. Kad vienu "izsauca", tad abas biedrenes stāvēja trešajai klāt grūtā brīdī.</p>
                 <p>Ak, viņas jau to nedarīja kaut kādā no paidagogiem izkliegtā ļaunā nolūkā, viņas tikai darīja to tādēļ, ka jāpalīdz taču draugam ir. Un tad — tas bija tik kairinoši, slepeni kaut ko izdarīt, kas aizliegts; tas arvien bija riskanti un savā ziņā sports. Draugam uzupurēties viņas bija katrā laikā gatavas. Sevišķi par Balvu mēdza sacīt, ka viņa ir laba priekšā sacītāja. Visus citus skolotājus viņa prata "piešmaukt" — kā klases dāma ļauni raksturoja viņas rīcību — taisni vai acu priekšā, tik vienīgo dabas mācību skolotāju tā nevarēja maldināt, tas viņu katrreiz pieķēra, kad Balvas savīstītais "špikera" rullītis iesāka savu ceļojumu. Pieķeršanā un izokšķerēšanā dabaszinātnieks izrādīja lielas dāvanas. Kādreiz viņš, klases darbu uzdodams, rīkojās tā: kad skolnieces jau bija sākušas rakstīt, tad viņš, kādu brīdi stingri sekojis viņu darbībai, piepeši izlikās, ka vairs neievērotu, uzgrieza klasei muguru un pētīja sienas ģeogrāfiskās kartes vai tapešu rakstus. Skolnieces nekavējās lietderīgi izlietot izdevīgo momentu un čakli steidzās izmainīt savā starpā padomus un pa druskai norakstīt no kaimiņiem. Kad apspriešanās bija pilnā gaitā, ko skolotājs smalki prata novērot ar saviem asinātiem dzirdes orgāniem, tad viņš pēkšņi atgriezās</p>
                 <pb/>
                 <p>un pieķēra visu klasi, tā sakot, in flagranti. Vainīgajam viņš, velnišķīgi smaidīdams, atņēma burtnīcas. Viņam bija daudz citu, līdzīgu "pieķeršanas" paņēmienu, kuŗu dēļ Korinna viņu iesauca par mefistofeli un Balva par "skābiķi" (no latiņu scabies- kašķis), tādēļ ka viņš vispār mīlēja kašķēties un "pieķerties", jo bija ļoti nervozs. Vārds "skābiķis" bija ļotī zimīgs un ieguva vispārēju ievērību, jo ar to varēja raksturot katru skolotāju; tā kā drīz visi bija sadalīti katēgorijās: lielais skābiķis, mazais skābiķis, velna skābiķis un tā tālāk.</p>
                 <p>Korinna bieži atnāca pie Gobām, tad visas trīs kopā mācījās vai pēcpusdienā gāja pastaigāties. Kādreiz nāca līdz arī Vairons, kam likās bija tāda maza vājība pret Korinnu, bet tā kā viņš bija vienu klasi zemāks par viņām, tad Korinna skatījās uz viņu no augšas uz leju, ko Vairons nekādi nevarēja ciest.</p>
                 <p>Korinna vispār bija nopietna meitene. Viņas bērnībā nebija daudz bērnu prieku bijis. Viņa bija vienīgais bērns, un viņas māte bija šķirta sieva, skolotāja tai pašā Daugavieša ģimnazijā, kuŗā mācījās mūsu meitenes. Korinna bija mātes grūtajā dzīvē dalījusies jau no mazām dienām un agri zināja, ka dzīve nepastāv no bērnu priekiem vien. Par tēvu Korinna nemīlēja runāt, tas bija gaŗš, bēdīgs stāsts... Grūti nācās mātei vienai viņu izaudzināt. Un tagad viņa vēl gribēja atlicināt, ko Korinnai studēt. Sākumā ar taupīšanu gāja grūti, vēlāk humānais Daugavietis Korinnai, kā ilggadīgas skolotājas meitai un labai skolniecei, neņēma skolas naudu, un pagājušā gadā Korinna bija dabūjusi kādas privātstundas, tā ka varēja jau pati sevi uzturēt. Zariņa kundze atrāva sev pēdējo ērtību, lai tikai</p>
                 <pb/>
                 <p>varētu kādu mazumu ietaupīt. Korinna mēģināja pretoties, bet tas neko nelīdzēja, jo mātes lielākais prieks bija gādāt par savu vienīgo bērnu. Korinna no savas puses par to pateicās mātei ar sirsnīgu mīlestību un patiesu draudzību.</p>
                 <p>Reiz Korinna uzaicināja Balvu un Gaidu vakarā pie sevis mājās, lai kopēji sastādītu plānu uzdotam franču rakstu darbam. Māte nebūšot mājās, viņai vakarā esot skolā kāda sapulce, un tad varēšot netraucēti rīkoties pa mātes diezgan plašo biblioteku.</p>
                 <p>Pievakarē Balva ar Gaidu piezvanīja pie Zariņa kundzes durvīm. Zariņa kundze pati viņas ielaida.</p>
                 <p>Viņa deva meitenēm vajadzīgos aizrādījumus par apcerējumu un pati aizgāja uz skolas padomi.</p>
                 <p>Tas bija dzīvoklītis ar divām glītām istabiņām. Priekšējā, ap lielu apaļu galdu ierīkojās meitenes un stājās pie darba, kārtodamas materiālus, šķirstīdamas literāros avotus, pa starpām jokodamās.</p>
                 <p>Uzdevums bija: "Ce que la lune voit" (ko mēness redz). Kāda savāda iedoma tam franču valodas skolotājam uzdot tādu muļķīgu tematu. — Korinna sirdījās, pirmoreiz galvu lauzīdama par apcerējumu. Temats nebija viņas garā, to franču skolotājs nebija apdomājis!</p>
                 <p>— Ļoti interesants temats, — Balva aizstāvēja skolotāju, par kuŗu viņa klusībā mazliet jūsmoja, — tas vismaz nav tik šablonisks, sauss; tur var laist fantazijai vaļu, jā — tur var dzejot!</p>
                 <p>— Muļķības! — Korinna to nevarēja saprast, kas par mēnesi ko dzejot. — Tīrās aplamības. Ko tu domā, Gaida?</p>
                 <p>— Es arī domāju, ka pateicīgs temats, tur var rakstīt</p>
                 <pb/>
                 <p>par dabu, par dzīvi, par paša piedzīvojumiem un — — — Gaida apklusa un iesmējās.</p>
                 <p>— ...un par mīlestību, — Balva smiedamās piebilda. — Ja gan, Gaida, tev taisnība. To var tik interesanti uzrakstīt, ka bail!</p>
                 <p>— Ej nu, runā atkal niekus! Gaida, tu neklausies uz Balvu, viņa jūsmo par monsieur Delorme.</p>
                 <p>— Nu. Gaidā tu sev domu biedreni nemeklē, — Balvai pļāpīgi paspruka.</p>
                 <p>Gaida paskatījās pārmezdama uz Balvu, kas apklusa. Korinna uzmeta Gaidai pētījošu skatienu.</p>
                 <p>— Ak, jūs visas jau tikai par to vien sapņojat kā par mīlestību un precēšanos, it kā tur vien visa pestīšana jums būtu, — Korinna pārgudri noteica un nopūtās.</p>
                 <p>— Nu, nu, pieraugies, ka tu vēl pirmā neapprecies. Mans brālis gatavs tevi vai rīt vest pie altāŗa.</p>
                 <p>— Ak, atstāj nu savus aplamos jokus! — Korinna pavisam saskaitās.</p>
                 <p>— Vai tu, Korinna, domā, ka nevajag precēties? — Gaida prasīja un gaidoši lūkojās Korinnā, kas viņai imponēja ar saviem oriģinālajiem uzskatiem.</p>
                 <p>— Nē, to es taisni nedomāju, es vēl vispār par to maz esmu domājusi, bet ka uz to vien vajadzētu zvērēt, to es neatzīstu. Mans ideāls pirmā kārtā ir — dabūt bērnu.</p>
                 <p>Gaida izbrīnījusies uzskatīja Korinnu.</p>
                 <p>— Nu tad taču tev vispirms ir jāprecas.</p>
                 <p>— Nebūt ne.</p>
                 <p>Gaida acis vien ieplēta. Bet tad viņai ienāca prātā, ka mājā lopu Trīnei bija bērns un tā nebija precējusies. Bet tuvāk par to viņa nebija pārdomājusi.</p>
                 <p>Balva jau pazina šo Korinnas "vājo pusi" un nebrīnījās, </p>
                 <pb/>
                 <p>viņa tikai vēroja, kādu iespaidu tā darīs uz Gaidu.</p>
                 <p>Gaida neko neatbildēja.</p>
                 <p>— Nu, sāksim nu rakstīt "kā mēness dilst", citādi mēs necik tālu netiksim, — Korinna atšķīra burtnīcu.</p>
                 <p>— Sasodīta būšana, cik maz es zinu par mēnesi! Gaida, šoreiz jādod tev priekšroka, tu esi līdz šim, tā sakot, augusi pie dabas mātes krūts, tev tad arī vislabāk vajag zināt, kā viņš dilst.</p>
                 <p>— Nevis "kā mēness dilst", bet "ko mēness redz" tu samaini, — Gaida aizrādīja.</p>
                 <p>— Lūk, es paņēmu līdz mūsu sacerējumu ilustrācijai šo pastkarti. Varbūt tad, Korinna, tava citkārt atjautīgā fantāzija zinās ko vairāk par mēnesi. — Balva izņēma no savām grāmatām kādu pastkarti, kur virsū bija apaļa zemes lode, uz tās saķērušies pārīši gan staigādami, gan sēdēdami. No debesīm uz viņiem raugās, šķelmīgi smaidīdams, mēness...</p>
                 <p>Gaida paskatījās uz pastkarti un iesmējās. Jā, tā nebija slikta ilustrācija!</p>
                 <p>Korinna atkal saskaitās.</p>
                 <p>— Tu jau, Balva, atkal ar saviem jokiem. Liec nost savu bleķīgo karti.</p>
                 <p>— Ja jau mēs pa tām grāmatām vien urbsimies, tad mums visām trim uznāks miegs.</p>
                 <p>Korinna klusēja un nopietnu seju sāka šķirstīt pa grāmatām visādus dabas aprakstus, pastrīpoja derīgās vietas un diktēja.</p>
                 <p>Balva ar Gaidu pierakstīja.</p>
                 <p>— Vai jūs nezināt kādu dzeju par mēnesnīcu citēt? </p>
                 <p>Gaida atcerējās Mirdzas dziesmu Mēness starus stīgo.</p>
                 <p>Jā, to varot iepīt derīgā vietā, lai Balva pierakstot un iztulkojot franciski. — Un tu, Balva, tu neko nezini?</p>
                 <pb/>
                 <p>Viņai esot pašai savs oriģināls dzejojums par mēnesnīcu, bet baidoties, ka tas Korinnas cenzūrai netikšot cauri.</p>
                 <p>— Atkal būs kāda dumjība, lai labāk paliek.</p>
                 <p>Un Gaidai, tai bija tik daudz ko rakstīt par šo tematu, ja tik drīkstētu vien! Bet viņai vajadzēja abstrahēties no šādiem reāliem pārdzīvojumiem mēnesnīcā un rakstīt kā dabas zinātniekam. Arī to viņa varēja. Jā, tas tiešām bija pateicīgs temats, to varēja ņemt, kā gribēja, arvien ko varēja no tā iztaisīt.</p>
                 <p>Un Gaida apņēmās pirmā uzmest melnrakstu par to, "ko mēness redz".</p>
                 <p>Korinna bija apmierināta, jo tā no rakstnieku dabas aprakstiem pa gabalam salāpīt, tas viņai nemaz nepatika, viņa visur mīlēja kaut ko īpatnēju.</p>
                 <p>— Un nākošreiz, kad mosjē Delorms uzdos rakstīt par precēšanos, tad es pirmā rakstīšu un Gaida man palīdzēs. Tu Korinna, tad varēsi nokopēt no mums. — Balva kaitināja Korinnu.</p>
                 <p>— Lūdzu nepieskaiti mani pie savas kategorijas, es kādreiz nepavisam negribēju precēties, — Gaida teica.</p>
                 <p>— Kādēļ tad tā? — Korinna brīnījās.</p>
                 <p>— Es... es — negribu bērnus, — Gaida stostījās, baidīdamās Korinnas nicinošā skata. Bet viņa taču nedrīkstēja apslēpt savus pašas uzskatus draudzenei, — tā būtu gļēvulība, sevišķi, kur viņa zināja Korinnas gluži pretējās domas.</p>
                 <p>Korinna bija gluži pārsteigta. To viņa neesot no Gaidas sagaidījusi.</p>
                 <p>Arī Balva izbrīnījusies paskatījās uz Gaidu, viņa tuvāk nepazina šo Gaidas kluso domu. Mājā, gulēt ejot, viņa vēl gribēja Gaidu izprašņāt.</p>
                 <pb/>
                 <p>— Kas tev mācīja šādas nemorāliskas blēņas? — Korinna inkvizītoriski noprasīja.</p>
                 <p>— Neviens, es pati esmu nākusi pie tādas pārliecības, — Gaida stingri noteica.</p>
                 <p>— Kā tu to domā? — Korinna turpināja savu nopratināšanu.</p>
                 <p>— Es domāju vienkārši tā, ka apprecas, tad ir bērni, un tad zūd visa mīlestības burvība un poēzija, jā — varbūt arī pati mīlestība. Gaida samulsa. — Es, — — es pati to esmu piedzīvojusi.</p>
                 <p>Balva iesmējās pilnā kaklā. Arī Korinna pasmaidīja.</p>
                 <p>— — To esmu novērojusi, — Gaida pārlaboja un apklusa.</p>
                 <p>— Mīlestība apprecoties zūd bieži tā kā tā. Tur, mīļā, nav bērni vainīgi. Tur ir citi iemesli... Korinna nopietni paskaidroja.</p>
                 <p>— Blēņas tur ir, es jums nepievienojos ne vienai, ne otrai, — Balva pārtrauca, — es precēšos un man būs bērni, jūs varat vai uz galvas stāties. Gaida, nāc, iesim mājā, paliek vēls. Nezin, kur tas Vairons paliek, solījās nākt mums pakaļ.</p>
                 <p>Gaida piecēlās, salika savas grāmatas un atvadījās, vēl drusku pastrīdējušās par svarīgāko no tā, — ko mēness redz.</p>
                 <pb/>
             </div>
             <div type="chapter">
                 <head>20. KĀDA NESAPROTAMA VĒSTULE</head>
                 <p>Jau divi mēneši Gaida Rīgā. Sākumā dienas bija bijušas ļoti garas, bet tagad viņa jau bija iedzīvojusies un jutās kā pilsētniece. Uz zemēm vēlā rudens mirstošā daba darīja uz Gaidu kādreiz drūmu iespaidu. — Šeit to tā nemanīja, te tāpat kā vasarā cilvēki nāca un gāja, jā, pat dzīvāki vēl. Tas Gaidai patika.</p>
                 <p>Gandrīz katra diena viņai nesa ko jaunu. Viņai bija ko mācīties ik uz soļa. Tikpat kā cilvēku ārējs ģērbs šeit bija komplicētāks nekā tur mājās, Randavā, tā arī viņu vaibsti, viņu iekšiene. Sākumā Gaida bija patiesīga, atklāta pret visiem, bet, redzēdama, ka ne tā viņai pilsētnieki pretī nāca, arī viņa sāka nemanot piemēroties šai paražai dzīvot divas dzīves: — vienu ārēju, otru iekšēju.</p>
                 <p>To prasīja arī viņas jaunā mīlestība. Gaida vēl vienmēr nevarēja saprast, kādēļ viņai tā jātur slepenībā kā kāds noziegums, kāpēc tante tik stingri pētīja pakaļ pēc vēstulēm (viņa nezināja, ka mācītājs bija devis attiecīgas direktīvas); kālab vispār visi par mīlestību runāja tik savādi, māksloti. Jā, nebija jau vispār nekāda noteikta toņa, runājot par mīlestību — katrs to ņēma savādi. Bet tas tik saprotami. Vecie — tie vai gluži nīda vārdu mīlestība, un viņu tuvumā ne viņai, ne Balvai, ne Vaironim nenāca ne prātā ieminēties par to, — to Gaida instinktīvi noģida jau drīz pašā sākumā. Dakteris Goba baidījās, ka bērni šo kontrabandu neienēsā </p>
                 <pb/>
                 <p>mājās. Balva — tā staigāja apkārt ar savu "nelaimīgo" mīlestību, bet ar otru aci skatījās uz ģimnazistiem un studentiem. Kad teātrī kāds pazīstams viņu sveicināja, tad viņa bija laimīga, un, ja kāds bijis pielūdzējs pagāja gaŗām nesveicinājis, tad Balva, mājās pārnākusi, vai raudāja. Neviens viņai nebija vienaldzīgs, bez viņas mīļotā Ērika — "onkuļa", kā viņa to sauca, citi visi viņai bija ne mazāk interesanti.</p>
                 <p>Vairons jūsmoja par nepieietamo Korinnu. Korinna vispār negribēja runāt par mīlestību.</p>
                 <p>Gobas bieži gāja teātŗos, vairāk bērnu dēļ. Gaida ļoti iemīlēja teātri. Dakteris Goba drāmā nebija pārāk stingrs cenzors. Viņa principā bija, lai bērni vismaz no skatuves redz dzīves īstenību, lai mācās izšķirt labu no ļauna. Un Gaida mācījās arī. Skatuve viņai bija reāla dzīves skola. Neapzinoties viņa uzņēma sevī vispārīgās sadzīves paražas, vairs nebija tik vienkārša, nemākslota savā dabā. Arī attieksmes skolā pret biedrenēm, skolotājiem darīja savu darbu, lai noslīpētu Gaidas kā dabas bērna, ārējo parādību.</p>
                 <p>Visu Gaidas iekšējo dzīvi pildīja viņas mīlestība. Visi priekšmeti, visi priekšstati dabūja savu nozīmi attieksmē pret viņas mīlestību. Viņa mācījās, lai Valdis par to priecātos, ka viņa ir laba skolniece. Savai ārienei viņa sāka piegriezt lielāku vērību, sekodama Balvas priekšzīmei, — lai būtu skaistāka Valdim.</p>
                 <p>Visas viņas domas koncentrējās vienīgi ap viņu vien. Viņš tai bija viss. Citas visas dzīves vērtības viņam līdzās, it kā nobāla. Viņa bija agrāk jūsmojusi par mākslu, bija mājā nodarbojusies kā diletante ar glezniecību; Valdis par to zobojās — viņa to atmeta. Viņa bija</p>
                 <pb/>
                 <p>domājusi par zinātni un taisījās kādreiz vēlāk studēt. Valdim tas īsti nepatika, un viņas interese par studijām atslāba.</p>
                 <p>Un, līdz viņi bija tuvojušies viens otram, te jau sadzīves apstākļi viņus rāva vienu no otra rokām. Tāds nemiers, tādas grauzošas ilgas stājās tās laimes vietā, kas bija viņu visu pildījusi vasarā Randavā.</p>
                 <p>Gaida tagad dzīvoja tikai no vienas vēstules līdz otrai. Kaut gan viņa droši zināja, ka atbilde var atnākt tikai zināmā dienā, tomēr viņa gaidīja arī visas citas dienas, jo reiz Valdis bija atrakstījis negaidot vēl vienu vēstuli starpā. Tāds gadījums varēja atkal būt!</p>
                 <p>Valdim bija uz Gaidu it kā kāda hipnotizētāja vara: ko viņš lika, to viņa izdarīja, cik vien rūpīgi varēdama; ja viņš ko aizliedza, tad viņa par to vairs ir neiedomājās, kas patika viņam — patika arī viņai, ko viņš atzina par labu un vēlamu, — to arī viņa. Un ar visu to Gaida nebija vāja rakstura, tai bija sava noteikta īpatība un pastāvība, tik attieksmē pret Valdi viņa kļuva gluži nevarīga, bezspēcīga, kā mazs bērns.</p>
                 <p>Ne vienmēr šis iespaids bija labdarīgs Gaidai. Tā kā Valdis Gaidā mīlēja viņas bērna skaidro, nesamaitāto dabu, tad, to sargādams, viņš deva stingrus aizrādījumus par literātūru, kas bija vēl puritāniskāki nekā mācītāja Gobas priekšraksti. Tāpat visā citā viņas dzīvē viņš raudzīja nostāties kā noteicējs. Gan lai viņa izsargoties no citām skolniecēm — pilsētniecēm, lai neklausoties viņu balmutēšanās un neķītrās valodās, — tā viņš rakstīja kādā vēstulē; gan atkal, lai viņa neejot vakaros pa tādām un tādām ielām staigāt... Visos sīkumos viņš lūkoja iejaukties viņas dzīvē, un pamazām</p>
                 <pb/>
                 <p>viņa juta sevi gluži nebrīvu, saistītu, jo visam viņa paklausīja bez pretrunas. Ar Balvu tas aizliedza runāt par viņu mīlestību — tas atņemot tai visu svētumu. Gaida pēc iespējas izsargājās arī no tā.</p>
                 <p>Tagad Gaida dzīvoja tikai cerībās uz Ziemas svētku brīvdienām. Ak, cik tālu tās vēl bija! — Viņa skaitīja dienas, un katru pagājušo ar prieku nostrīpoja savā kalendārā. Tais dienās, kuŗās atnāca Valža vēstule, viņa bija laimīga un pastrīpoja to ar sarkanu zīmuli.</p>
                 <p>Arī šodien Gaida gaidīja vēstuli un tādēļ ātriem soļiem steidzās uz māju. Balva bija aizgājusi Korinnai līdz pēc kādas grāmatas.</p>
                 <p>Pagājušā vēstulē Gaida bija aizsūtījusi Valdim savu ģīmetni un nu ar nepacietību gaidīja, ko viņš teiks. Vēl mēteli nenoģērbusi, viņa pabāza galvu ēdamā istabā.</p>
                 <p>Jā, tur gulēja cerētā vēstule viņas šķīvim līdzās.</p>
                 <p>Ātri viņa nometa mēteli uz krēsla, cepuri arī kaut kur, paķēra no galda vēstuli un kā zagle ar savu zagumu iešmauca zilajā istabā, steigdamās izlasīt, kamēr vēl Balva nav pārnākusi.</p>
                 <p>Valdis rakstīja:</p>
                 <p>Mana mīļā — mīļā, mazā Gaidulīte!</p>
                 <p>Skūpstu Tavas mazās, baltās rociņas, katru Tavu tievo pirkstiņu... Cik skaista ir Tava ģīmetne! Tavas lielās, skaidrās acis no viņas lūkojas uz mani — it kā līdz pašam sirds apslēptākajam kaktiņam, kā dzīva Tu tagad stāvi manā priekšā. Tā tagad būs mans sargs, mans labais gars...</p>
                 <p>Tu nevari iedomāties, kādu prieku Tu man darīji, to atsūtīdama. Tagad man būs vieglāk sagaidīt svētkus.</p>
                 <pb/>
                 <p>Jā, maziņā, arī es skaitu dienas, līdz tiksimies. Tik ilgi, tik ilgi, vēl ir līdz tam. Es daudz strādāju. Sliņķis gan nekad neesmu bijis, bet tagad esmu pavisam čakls kļuvis. Ar biedriem tagad tiekos maz, viņi man vairs nav tik mīļi kā senāk, kad man Tevis nebija. Gaida, es Tevi gaidu — Tevi vienīgo... Kad Tu zinātu, cik grūti ir gaidīt — — nē, nē, Tu nezini. Tu neesi vīrietis.</p>
                 <p>Tu mana zvaigzne, mana dieviete!</p>
                 <p>Skūpstu Tavu ģīmetni neskaitāmas reizes un iedomājos, ka Tu pati esi te manā šaurajā istabiņā. Glabāšu Tavu mazo veidolu pie krūts kā svētumu, tas visur mani pavadīs, šis talismans dārgais, — tas nesīs man svētību...</p>
                 <p>Savu "konterfeju" nekādi nevaru caur Anitu sūtīt, varbūt Tava tante cenzē, un tad mēs esam tintē. Nē, nē, pacieties līdz Ziemas svētkiem.</p>
                 <p>Kā nu labi klājas pa skolu, vai tā varonīgā Korinnas jaunkundze vēl nav sagrozījusi manu mazo, mīļo galviņu? No tā man, grēka gabalam, lielas bailes. Kaut Tu jel mani klausītu un turētos tālāk no viņas. Vai Tev nu nepietiek diezgan ar Balvas draudzību. Piedod, mīļā maziņā, bet Tu zini, es neuzticos pilsētniecēm, un Tavi jūsmīgie ditirambi par Korinnu man neimponē. Nu, gan jau Tu pati zināsi, ko dari.</p>
                 <p>Paliec nu daudzreiz mīļi sveicināta no</p>
                 <p>Tava Valža.</p>
                 <p>Gaida izlasīja vēstuli un jutās it kā vīlusies — kaut kā trūka, un kaut kā bija par daudz; kā īsteni trūka, to viņa nezināja. Ai, viņa bija pati sliktā omā. Vēstule taču bija tik mīļa — tik mīļa. Bet, domājot pie sava</p>
                 <pb/>
                 <p>Vilku gravas Valža, tagadējais tēls, kas uz viņu raudzījās no vēstules — tas bija savādāks. Kāds īsteni? Viņa lūkoja to izprast, bet nevarēja. Tā kā raudas viņai nāca. — Kāda es esmu muļķe! — viņa pati sevi bāra.</p>
                 <p>Aploksnē bija arī īsa zīmīte no Anitas:</p>
                <quote>
           		<p>Mīļā Gaida!</p>
            		<p>Nosūtu atkal Valža vēstuli. Ceru, ka tā noies tikpat labi kā visas līdzšinējās. — Piedod, ka nevaru paklausīt Tavam uzaicinājumam kādu svētdienu Tevi apciemot Rīgā. Mēs te nupat nodibinājām kādu jaunu pulciņu, un tas tagad aizņem visu mūsu laiku. Jā! Zigurds pie tās Dzilnas vairs neņem stundas. Un vispār viņš tagad ir daudz nopietnāks. Mirta liek Tevi sveicināt un lai Tu ar Balvu un Vaironu mūs apciemojot.</p>
             		<p>Es jūs apskaužu, jums tur, lielpilsētā, ir daudz visādu priekšlasījumu, koncertu, teātŗu; mums te Mazpilē nekā no tādām lietām. Cerams, ka ar pulciņa nodibināšanos rasies arī mūsu mazpilsētas dzīvītē kādas dzīvākas, plašākas intereses. Paliec nu sveika!</p>
             		<p>Anita.</p>
 		        </quote>
                 <p>Pārnāca Balva. Gaida viņai deva izlasīt Anitas vēstuli. Tad visi gāja pusdienā.</p>
                 <p>Gaidas sirdī bija iezagusies tāda baiga nojauta. Par saņemto mīļo vēstuli viņa šoreiz nevarēja sajust īstu prieku, par ko viņa pati uz sevi dusmojās. Vēlāk viņa pārlasīja vēlreiz un atkal reiz vēstuli un pa daļai apmierinājās.</p>
                 <pb/>
                 <p>"... Tavas skaidrās acis uz mani lūkojas līdz pašam sirds apslēptākajam kaktiņam..."</p>
                 <p>"tā tagad būs mans sargs..."</p>
                 <p>" ...Tu neesi vīrietis. Tu nezini, cik grūti ir gaidīt..." </p>
                 <p>Tad — par Korinnu — tas viņai nemaz nepatika.</p>
                 <p>It kā viņam nebūtu skaidras acis?</p>
                 <p>Kas tie par sirdsapslēptiem kaktiem?</p>
                 <p>Kāpēc vīrietim grūtāk gaidīt nekā sievietei?</p>
                 <p>Šādi un tamlīdzīgi jautājumi mācās Gaidai virsū gluži negribot. Ar prātu viņa nekā nevarēja saprast, tik sirdī sajuta sāpi. Neprātīgā sievietes sirds! — Viņa to bija dzirdējusi tā saucam. Viņa — gribēja būt prātīga...</p>
                 <p>Tad viņai, nez' kur radās, kur ne, ienāca prātā saruna ar Anitu vasaru rudzu laukā; un vēl nemīlīgāki viņai tapa ap sirdi.</p>
                 <p>— Kāda es esmu muļķe: — tīšu prātu es meklēju kaut ko, kur nav ko meklēt.</p>
                 <p>Vakarā viņa sēdās, lai atbildētu Valdim. Ātri uzrakstīja īsu uzrunu.</p>
                 <p>— Mīļais Valdi! — un tad apstājās. Domīgi atslēja galvu rokās un raudzījās pa logu. Viņas domas nemaz nebija savaldāmas, tās šaudījās pa visām pusēm: — gan pa Vilku gravu pirmajos mīlestības brīžos, gan pie pēdējiem zvērastiem uz Esplanādes, gan atkal kavēdamās pie jaunajām Kalniņa dziesmām, kuŗas Balva nupat līdzās viesu istabā dziedāja un Vaironis uz klavierēm pavadīja.</p>
                 <p>— Ko lai es viņam rakstu? — tā Gaida sev atkal un atkal prasīja. Brīnums gan! Nekad tai netrūka ko viņam rakstīt, nevarēja vien sagaidīt vēstules atnākam; arī tagad bija bijis vesels krājums jaunu ziņu, jaunu jūtu</p>
                 <pb/>
                 <p>pārdzīvojumu. Un nu, kur vēstule klāt — viss izgaisis. Nē, visām viņas domām un jūtām radusies cita nokrāsa, tās vairs nesaderēja ar tagadējo noskaņu. Tas viņai vēl nebija gadījies. Viņai pat izlikās, it kā viņa Valdi mazāk mīlētu un pat tādas neapzinīgas dusmas viņai bija uz viņu. — Sieviete — untumainais radījums! — viņai atkal ienāca prātā kāds vīriešu izteiciens. — Jā, jā... ja ko nevaru saprast, tad lūkoju sajust. Haha! Untumi, tiešām untumi! It kā nicināšanu viņa sajuta pret sevi. Nē. viņa nepadosies untumiem, nojautām, jausmām, tās ir bērnišķības — sievišķības. Tikai skaidrs prāts lai valda! — Tas ir vīrišķīgi, tas ir — cilvēcīgi... Viņa negrib būt sievišķīga, jā, tādas muļķības, neprātības ir sievišķīgas; cilvēcīga viņa grib būt, ne sievišķīga...</p>
                 <p>Jā, viņa būs — prātīga, viņa rakstīs Valdim tikpat mīļu vēstuli kā viņš viņai. Viņš — tik labs, viņa maziska.</p>
                 <p>Nekas tomēr nelīdzēja. Liekuļot jūtas viņa nevarēja.</p>
                 <p>Līdzās atskanēja Kalniņa dziesma "Sieva". Balva dziedāja "...kad viena sieva raud..."</p>
                 <p>Un Gaidai apturētās raudas paspruka ar straumi.</p>
                 <p>Balva ar Vaironu dziedāja tālāk. Gaida drīz apmierinājās. Ar vēstules rakstīšanu, saprotams, nekas neiznāca, īgni viņa nometa spalvu un pa Vairona istabu izgāja laukā pastaigāties drusku pa aleju. Pār Aleksandra bulvāri iedama, — viņa mazliet apskatījās pa labi un pa kreisi, kur parastais vakara staigātāju pūlis defilēja šurpu turpu: — skolnieki, skolnieces, studenti, oficieri, šuvējas, pārdevējas, bodes zeļļi. Viņai tur bija Valdis aizliedzis iet. Viņai arī turp prāts nenesās, — viņa gribēja būt viena.</p>
                 <p>— Kāda nesaprotama vēstule! — Gaida vēl vienmēr</p>
                 <pb/>
                 <p>domāja. Tad viņa galīgi nosprieda uz šo vēstuli neatbildēt un nogaidīt citu.</p>
                 <p>Apmierinājusies Gaida gāja mājās. Balva prasīja, kas viņai kaišot?</p>
                 <p>— Nekas, — Gaida īsi atbildēja, un Balva tālāk nejautāja.</p>
                 <p>Abas klusēdamas ielīda katra sava gultā.</p>
                 <pb/>
             </div>
             <div type="chapter">
                 <head>21. NESAPROTAMĀS VĒSTULES TOP SAPROTAMAS</head>
                 <p>Zināmā dienā Gaida gaidīja no Valža otru vēstuli. Tā atnāca tikai kādas dienas vēlāk un taisni no Pēterburgas. Tēvocis to viņai vakarā pasniedza.</p>
                 <quote>
                    <p>Mana mīļā, dārgā Gaida!</p>
                 	<p>Kas Tev ir, kāpēc Tu neatbildi? Vai esi slima, jeb kas noticis? Lai ir, kas būdams, es rakstu Tev tieši uz Rīgu, jo nevaru gaidīt tik ilgi. Ja esi ļoti slima, tad telegrafē, es būšu otrā dienā klāt. Lūdzama, raksti tūdaļ, man nekur nav miera.</p>
                 	<p>Tavs Valdis.</p>
                 </quote>
 		         <p>Kad Gaida vēstuli izlasīja, viņu pārņēma nevaldāms prieks.</p>
                 <p>Kad Balva pēc kafejas aizgāja uz mūzikas stundu, Gaida sēdās un rakstīja.</p>
                 <quote>
 			        <p>Mīļo, dārgo, labo Valdulīt!</p>
                 	<p>Saņēmu Tavas abas vēstules. Piedod, manu mīļo puisīt, ka uz pirmo netiku atbildējusi. Kādēļ? — neprasi, — man bija tāds untumains prāts, un tad es domāju, labāk ir nerakstīt, bet nogaidīt, kad pāries. Esmu, saprotams, vienmēr vesela un tāpat par Tevi domāju nemitīgi, ilgojos pēc sava mīļā, mīlā puisīša.</p>
                 	<pb/>
                 	<p>Pa skolu klājas labi. Korinnu es ļoti mīlu, viņa ir laba, ideāla meitene, un es ļoti vēlētos, ja būtu tik gudra kā viņa. — Izgudro ceļus, kādā kārtā man tikt pie Tavas fotografijas, es ļoti pēc tās ilgojos.</p>
                 	<p>Man ļoti žēl, ka ar savu klusēšanu Tev esmu rūpes darījusi, uz priekšu to vairs nedarīšu. Tas mani ļoti aplaimo, kad redzu, ka Tu vēl vienmēr par mani domā un mani mīli uzticīgi tāpat kā es Tevi. Visa mana dzīve ir pilna no Tevis, Valdi — no Tevis vien — Tu, mīļais, dārgais. Nav neviena svabada brītiņa, kur es par Tevi nedomātu. Pat skolā, brīvstundās, es bieži izvairos no draudzenēm, pieslejos ar grāmatu pie krāsns, it kā mācīdamās, un domāju atkal un atkal par Tevi, — Tevi vien. Ak, kaut man būtu arī Tava ģīmetne!</p>
                 	<p>Man nekā nav vairāk ko Tev šoreiz teikt, es neprotu gaŗas vēstules rakstīt. Bet Tu raksti labi daudz, — Tu proti. Es no Tavām vēstulēm vien dzīvoju, tās man vienīgais prieks.</p>
                 	<p>Tava Gaida.</p>
 		         </quote>
                 <p>Vēstuli norakstījusi, Gaida pati aiznesa uz stūŗa pasta kastīti.</p>
                 <p>Pie vakariņām tēvocis prasīja:</p>
                 <p>— Vēstule no Pēterburgas bija gan no tava skolotāja?</p>
                 <p>— Jā, — Gaida īsi atbildēja.</p>
                 <p>— Ko tad viņš raksta? — tante pētījoši uzskatīja Gaidu.</p>
                 <p>— Pras' nu, ko raksta! — Dakteris it kā pārmeta sievai.</p>
                 <p>Gaida spītīgi uzcirta lūpu un taisni paskatījās uz</p>
                 <pb/>
                 <p>tanti. — Viņš pateicoties par ģīmetni, kuŗu tā viņam sūtījusi, un sakot, ka drīzumā atsūtīšot savu.</p>
                 <p>— Tā? — Alises kundze brīnījās.</p>
                 <p>— Skaidra lieta — jaunības draugi, — onkulis izskaidroja.</p>
                 <p>— Un vēl kādi draugi! — mazais Kārlis piemetināja.</p>
                 <p>— Viņi jau visu vasaru visi trīs ar Pārupa Valdi un Anitu kopā vien, nešķiŗami, — arī Vilis piebilda.</p>
                 <p>Balva izbijusies paskatījās uz brālēniem. Gaida tiem uzmeta iznīcinošu skatu.</p>
                 <p>Onkulis Kārlis omulīgi noslaucīja servjetē ūsas un bārdu.</p>
                 <p>— Lai dzīvo draudzība! — viņš pildīja glāzi ar sarkanvīnu un izdzēra to vienā paņēmienā.</p>
                 <p>Zēni kāri noskatījās.</p>
                 <p>Tad dakteris ar dēlu uzsāka sarunu par Napoleonu, par kuŗu Vaironis nupat mācījās, un tas kļuva viņa mīlulis. Tēvs dalījās dēla simpātijās. Mazie zēni klausījās ar lielu interesi. Vilis pēdīgi noteica, ka viņš arī gribot tapt par Napoleonu.</p>
                 <p>— Nē, es labāk par Imantu vai Induli, man Latvija mīļāka nekā Francija, — mazais Kārlis noteikti izteica savu pārliecību.</p>
                 <p>Izcēlās asas debates starp abiem brāļiem un brālēnu. Dakteŗam tikai ar pūlēm izdevās nomierināt strīdīgās partijās, pie kam pašam bija aktīvi jādod sava balss. Gala iznākums bija tas, ka abi Kārļi, vecais un jaunais, palika pie Imanta, Vaironis ar Vili — pie Napoleona. Kompromiss starp abām partijām nebija iespējams, tikai pamiers.</p>
                 <p>No galda piecēlusies, Gaida iegāja zilajā istabā un ātri uzrakstīja Valdim vēstuli.</p>
                 <quote>
 			        <p>Mīļo Valdi!</p>
                 	<p>Sūti man tūdaļ tieši šurp savu ģīmetni. Es šiem teicu, ka es Tev esmu aizsūtījusi savu un ka Tu šīdienējā vēstulē man apsolīji Tavu. Tātad — es gaidu!</p>
                 	<p>Tava Gaida.</p>
                 </quote>
 		         <p>Gaida lūdza Balvu vēstuli tūliņ iemest, ko tā arī izdarīja.</p>
                 <p>Gaida tagad pilnīgi apmierinājās, un nelabais iespaids no iepriekšējās vēstules bija izzudis. Tālāk sekoja mierīgas, prieka pilnas dienas.</p>
                 <p>Zināmā dienā pienāca caur Anitu Valža atbilde, kuŗa ar savu kaislību svilināja Gaidu kā ar vērsmi.</p>
                 <p>Tai paša dienā pienāca arī gaidītā ģīmetne ar īsu vēstuli līdz.</p>
                 <p>Ļoti cienījamā jaunkundze!</p>
                 <p>Vēlreiz pateicos par Jūsu ģīmetni un uz Jūsu vēlēšanos nosūtu Jums savējo, — lūdzu ņemiet par labu! Priecājos, ka Jums ar darbiem labi vecas un ka esat iedzīvojusies pilsētā un skolā. Es arī strādāju pa vecam un arī nevaru žēloties. Ja Jums atliek laiks un ir laba griba, tad lūdzu atrakstait kādreiz ko tuvāk par saviem darbiem un tā tālāk.</p>
                 <p>Daudzreiz sveicinādams, V. Pārups.</p>
                 <p>Šo vēstulīti Gaida it kā netīšu atstāja uz galda. Viņa saprata, — Valdis bija baidījies, ka tante neuzplēš.</p>
                 <p>Balva ienesa viņai vēstuli istabā. Lai tā nemētājot apkārt savas vēstules, māte bārusies.</p>
                 <p>— Tavas vēstules jau gan māte nekad nelasīs, par</p>
                 <pb/>
                 <p>to tu vari būt droša, savas es pati viņai rādu, man jau nav nekādu noslēpumu, — Balva žēli nobeidza.</p>
                 <p>Gaidas priekiem un laimei nebija robežu. Viņa skūpstīja ģīmetni reižu reizām, lasīja kaislīgo vēstuli, un viņai likās, ka viņš pats ar viņu runātu no Vilku gravas. Visu uz mata viņš bija izdarījis pēc viņas prāta: melnajā īsajā svārciņā ar punktaini raibo kakla saiti priekšā, ar poētisku matu cirtu uz pieres. Ak, kā viņa mīlēja šo nerātno cirtu, kas tik patvaļīgi krita arvien uz priekšu un spraucās ārā zem cepures.</p>
                 <p>— Jūs, manas mīļās — mīļās acis, kaut es atkal drīz jūs varētu skūpstīt! Manu mīļo zelta puisēn, kā es tevi gaidu! — Gaida jūsmoja.</p>
                 <p>Viņa aizrakstīja garu, garu vēstuli. Rakstīja ilgi, — vēlu naktī. Balva jau sen bija aizmigusi, bet viņa vēl arvien rakstīja un rakstīja. Viņa sauca viņu par savu izredzēto, savu līgavaini, savu saulvedi...</p>
                 <p>Valdis atbildēja aizvien kaislīgāk, viņa vēstules pārplūda no mīlestības ilgām. Gaida kaistošiem vaigiem tās lasīja. Viņai grūti nācās mācīties, galva bija pilna gluži citu domu...</p>
                 <p>Semestra vidū iebrauca tēvs. Viņš vēl nebija bijis. Atvainojās, ka neesot agrāk ticis. Gaida gan laikam esot pārgaidījusies? Māte vēl kā nevarot, tā nevarot — Līgitas dēļ. Kāpēc Gaida tik maz rakstot uz mājām, māte bēdājoties, gaidot.</p>
                 <p>Viss tas Gaidai izklausījās svešs, kā no citas pasaules Viņa pati brīnījās par šo neparasto sajūtu. Vai tad viņa tēvu — māti mazāk mīlēja nekā agrāk. Vai viņa neilgojās pēc mājām? Nē, viņa vecākus mīlēja tāpat kā senāk un pēc Randavas ļoti ilgojās, viņa taču tā gaidīja un priecājās uz Ziemas svētkiem!</p>
                 <pb/>
                 <p>Un Gaida sirsnīgi apkampa tēvu un tikpat sirsnīgi apgalvoja savu mīlestību un savas ilgas pēc mājām...</p>
                 <p>Tēvs apmierināts aizbrauca. Gaida ar brāļiem viņu pavadīja uz staciju. Zēni no stacijas aizgāja uz vingrošanu. Gaida lēnām soļoja uz mājas pusi.</p>
                 <p>Šodien vajadzēja būt no Valža vēstulei, bet nebija, un sirds Gaidai bija nemierīga.</p>
                 <p>— Labi, ka tēvs aizbrauca! — neviļus Gaida pie sevis nodomāja un pati sabijās, sevi pieķērusi pie šādām domām. Tad viņa par to pārdomāja, lūkoja sev izskaidrot savu vienaldzību pret vecākiem, pret tēva māju. Ak, tā nebija vienaldzība, Gaida to tagad saprata, tik par visu visu pasaulē mīļāks viņai bija viņas Valdis, tas aizņēma visu viņas sirdi, viņas dvēseli. Bet arī vecākiem tur vēl bija vietas, — viņas sirds bija tik plaša, viņas mīlestība neizmērojama.</p>
                 <p>Bet, tiklīdz tēvs bija aizbraucis, te viņa par to vairs nedomāja, viņa domāja visu vakaru par to, — kādēļ šodien nebija vēstules no Valža...</p>
                 <p>Arī otrā dienā nebija vēstules, un Gaida rakstīja pati drebošu roku:</p>
                 <quote>
 			        <p>Valdi, manu puisēn!</p>
                 	<p>Kas noticis, ka no Tevis nekādu ziņu? Ja rīt un parīt nebūs vēstules, tad es braukšu turp pie Tevis, es izbēgšu, bet es būšu pie Tevis. Mana sirds trīc bailēs — tāds nemiers, tādas mokas... Kaut kas ir noticis, jo velti Tu mani tā nemocītu. Mīļais, labais, Tava Gaida par Tevi cieš un mokās. Tūdaļ dod kādu ziņu!</p>
                 	<p>Tava Gaida.</p>
                 </quote>
                 <p>Otrā dienā atnāca aizvakar gaidītā vēstule no Valža.</p>
                 <pb/>
 		         <quote>
                 	<p>Tu, mana zvaigzne!</p>
                 	<p>Mans labais gars, mans sargeņģeli, mana baltā meža puķīte! Piedod, ka es divas dienas Tev paliku atbildi parādā. Pēc ilga laika es biju kopā ar draugiem un viņiem līdz aizrāvos. Nedomā nekā ļauna.</p>
                 	<p>— Tavs svētais veidols mani sarga... Tagad es strādāju atkal. Strādāju un domāju par Tevi, savas vienvienīgās mīļākās. Man prāti it kā jūk, kad par Tevi domāju — — — Mīlestība, tas ir kaut kas burvīgi šausmīgs, tā ir laime un posts vienā reizē, tie ir prieki un mokas vienā elpas vilcienā. Tu, mana Gaida, kaut es Tevi varējis apkampt, — tad spiestu Tevi cieši klāt pie savas karstās sirds. Kā viņa pukst Tev, Gaida! — — —</p>
                 	<p>Es esmu noguris. Man jāsūdz tev grēki... Divas naktis neesmu gulējis, bet — nedomā nekā ļauna — tici man! Skūpstu kā ārprātā Tavu ģīmetni, šo saldo, salto, mazo bildīti, kurā man pretī smaida Tavas skaidrās acis.</p>
                 	<p>Nedusmo, ka Tev netiku rakstījis, uz priekšu būšu atkal kārtīgs.</p>
                 	<p>Raksti labi daudz, mana mazā baltā pelīte. Skūpstu Tavas rociņas un kājiņas, skūpstu, skūpstu...</p>
                 	<p>Mūžīgi Tavs Valdis.</p>
                 </quote>
 		         <p>Gaida izlasīja vēstuli, un sirds viņai sāpīgi sarāvās. Viņš bija bijis kopā ar draugiem divas dienas, divas naktis...</p>
                 <p>— Es viņam ticu un nedomāju nekā ļauna. — Viņa sevi mierināja. Tomēr iekšķīgi viņa pārmeta Valdim, kā viņš vispār tā varējis dzīvot ar biedriem — divas dienas un divas naktis. To viņš nedrīkstēja, nē, to viņš</p>
                 <pb/>
                 <p>nekad nedrīkstēja — viņas Valdis. Uz šo vēstuli viņa labprāt būtu klusējusi, bet viņš tāds uztraukts — gaidīs. Sēdās un rakstīja:</p>
                 <quote>
 			        <p>Manu Valdi!</p>
                 	<p>Tu nezini, kā es izbēdājos šīs dienas Tevis dēļ. Kāda ļauna nojauta mani neatstāj... Vai es biju maldījusies?</p>
                 	<p>Tu varēji iet ar draugiem, bet savu Gaidu Tu nedrīkstēji aizmirst. Es zinu, ka Tev nekas nevarēja ļauns notikt, — es Tev ticu, ka Tu mani mīli. Tikai turpmāk vairs neaizmirsti savu</p>
                 	<p>Gaidu.</p>
                 </quote>
 		         <p>Vairāk viņa nevarēja uzrakstīt.</p>
                 <p>Otrā dienā atnāca atkal vēstule, kurā Valdis vēlreiz lūdza piedošanas par savu mazo "kļūdīšanos", — nekad tas vairs nenotikšot. Acim redzot, viņš jutās ļoti vainīgs.</p>
                 <p>Gaida neatbildēja, viņa sajuta tādu kā rūgtumu. Kāds sūrs piliens bija iekritis viņu svētlaimībā, to viņa noģida instinktīvi, bet viņa nezināja, kā ar Valdi par to runāt, tādēļ lai labāk paliek.</p>
                 <p>Vēstules no Valža tagad nāca bieži; arvien kaislīgas, pilnas mīlestības. Bet Gaida katrā meklēja kaut ko slepenu, neizteiktu; viņā bija radusies, pašai negribot, neuzticība, šaubas, — pret kurām viņa nekā nespēja darīt. Viņas atbildes bija tapušas vēsākas, kas arī Valdim dūrās acīs un ko viņš viņai pārmeta. Bet viņa citādi nevarēja.</p>
                 <p>Kādu svētdienu atbrauca Anita ciemā. Gaida priecājās, jo nu dabūja sīkākas ziņas par Valdi. Valdis esot</p>
                 <pb/>
                 <p>visu laiku uzcītīgi strādājis, tikai nupat dažas dienas slinkojis. Esot izlīdzis ar savu draugu Svelmi, kas pēc Anitas domām bija liels "uzdzīvotājs." Arī Gaida viņu atcerējās, viņš agrāk reiz vasarā ciemojās Gailēnos.</p>
                 <p>Tad Anita stāstīja par savu pulciņu, ka nu esot pavisam cita dzīvība. Vecākie skolnieki un skolnieces turot priekšlasījumus, kādreiz spēlējot klavieres, vijoli, kad sanākot pie Zvaigznēm, tad arī padejojot pa reizām. Citreiz sapulcējoties pie Ezergaiļa, tur klavieres neesot, tik maza istabiņa. Ezergaiļa tēvs esot bodnieks un sēžot bodē līdz vienpadsmitiem. Tur viņi esot visbrīvāki. Uz nākošu gadu pulciņš domājot pats sev noīrēt telpas, tad būšot gluži neatkarīgi. Visi metīšot pa artavai, līdzekļi gan radīšoties.</p>
                 <p>Gaida ar Balvu klausījās ziņkārīgi.</p>
                 <p>Kādēļ viņas Rīgā nenodibinot kādu pulciņu, Anita prasīja. Te esot gan kādi, bet tēvs neatļaujot piedalīties. Balva paskaidroja. — Arī Korinnas māte neatzīstot.</p>
                 <p>— Jā, jums jau Rīgā dzīve citādi ir plašāka, vispusīgāka, jūs varat iztikt arī bez tiem, bet mums, kur mums bez skolas nekā nav, — pulciņš ir viss.</p>
                 <p>Anita tagad bija pavisam samīlējusies Zigurdā, pēc viņas nostāstiem viņš bija tīrais dievs. Pulciņā viņš spēlējot lielu lomu.</p>
                 <p>Mirta esot "atklāti" saderinājusies ar Ilgonu, tas ir, to zinot visi pulciņa biedri, viņi uzrunājoties ar "tu". Viņa ar Zigurdu vēl tiktāl neesot, — viņiem nepatīkot tik atklāti izrādīt visiem savu tuvumu. Ilgons šogad beigšot VII klasi un varbūt tālāk neiešot vairs, bet tūdaļ precēšoties ar Mirtu un iestāšoties Zvaigznes kundzes veikalā. Zvaigznes kundze ar to būšot ļoti mierā, tā Mirta domājot.</p>
                 <pb/>
                 <p>Viss, ko Anita stāstīja, izklausījās Balvai un Gaidai ļoti romantiski. Balva labprāt bija gatava arī kādā pulciņā piedalīties. Gaidai bija puslidz vienaldzīgi, viņa nezināja arī, ko Valdis par to sacītu.</p>
                 <p>Anita aizbrauca.</p>
                 <p>Valdis rakstīja kārtīgi. Tāpat Gaida viņam atbildēja. Bet kaut kas it kā nesaskanēja kā agrāk.</p>
                 <p>Gaida sāka aizrauties ar teātri, sevišķi ar tādām lugām, kas saistījās ar mīlestību. Arī Balva mīlēja teātri un Vaironis tāpat. Vecie Gobas nespēja bērniem līdz iziet un pēdīgi atmeta ar roku, — lai iet vieni paši. Viņi pazina savus bērnus un bija par tiem droši, teātris nesabojās to labo sēklu, ko tie tajos bija sējuši. Nē, tas nesabojāja arī; bet bērni uz skatuves redzēja daudz ko, ko dzīvē tie nekad nebūtu varējuši redzēt. Tie pārdomāja un radīja savus atzinumus.</p>
                 <p>Arī Korinna bija kaislīga teātŗa apmeklētāja. Tā viņus visus četrus bieži vien varēja sastapt gan latviešu, gan krievu, gan vācu teātŗu pēdējās rindās un galerijās.</p>
                 <p>Pienāca decembris.</p>
                 <p>Sēmestris tuvojās beigām. Bija vispār jau Ziemas svētku sajūta. Gaida jutās drusku nogurusi un priecājās uz atpūtu un atkalredzēšanos. Tās ilgas nebija arī viņai labdarīgas, kaut gan viņa nebija vīrietis. Pa svētkiem satiksies, tad atkalredzēšanās priekos smelsies jaunus spēkus jaunām gaidām. Jā, viņa saprata tagad, ka Valdim bija taisnība: — mīlestība ir vienā reizā liela laime un arī ciešanas.</p>
                 <p>Valdis rakstīja aizvien biežāk un kaislīgāk. Gaidai jau tapa gluži neomulīgi, kad onkulis Kārlis vai tante Alise viņa uzskatīja jautājoši, nododot vēstuli "no Pēterburgas".</p>
                 <pb/>
                 <p>Vēstules tagad Gaida saņēma tieši no Pēterburgas, ceļš ar līkumu caur Mazpili viņiem tagad bija par gaŗu un ilgu. Viņai bija vienalga, ko domā onkulis un tante, ja tikai zināja, ka viņi nelasīs, un to viņa tagad zināja gan.</p>
                 <p>Kādu sestdienu Balva ar zēniem bija aizgājusi uz slidotavu. Gaida viesu istabā spēlēja saīgusi savas etīdes. Mūzika viņu darīja nervozu, ar troksni viņa aizcirta vāku un iegāja zilajā istabā. Nogurusi viņa atlaidās savā gultā. Izvilkusi no kabatas saburzīto pēdējo Valža vēstuli, viņa to vēlreiz pārlasīja.</p>
                 <p>Viņš rakstīja:</p>
                 <quote>
 			        <p>Mana dārgā, nesagaidāmā Gaidītā!</p>
                 	<p>Nevarēdams sagaidīt rītdienu, kad atnāks Tava vēstulīte, rakstu Tev atkal. Nevaru gandrīz ne dieniņu palaist, neizteicis Tev savas jūtas. Atļauj, ka skūpstu Tavas mazās, mīļās rociņas, katru Tavu balto pirkstiņu, Tavas actiņas, Tavas skaidrās, mīļās actiņas — manas debesis!</p>
                 	<p>Cik ilgi vēl līdz Ziemas svētkiem! Man liekas, ka es tos nemaz nevarēšu sagaidīt. Tu, liekas, esi apradusi ar nenovēršamajiem apstākļiem, bet es nevaru aprast, man top arvien grūtākas šīs ilgas, tās pilnīgi saēd mani. Bet tu jau to nevari saprast. Dienām un naktīm man priekš acīm Tavs tēls, saldi mocošs. Kad tu zinātu Gaidītā, kā es tevi gaidu!...</p>
                 	<p>Kas tā būs par šausmīgi jauku, saldu satikšanos — pēc tik ilgas šķiršanās. Vai tu to vari iedomāties? Nē, Tu nevari. Tu mani tik stipri nemīli kā es Tevi, Tu vēl neproti tik dziļi mīlēt. — Tu esi maza — maza muļķīte. Saldā, mīļā, mazā muļķīte!</p>
                 	<p>Jā! Tavs ienaidnieks Svelmis bija atkal viendien pie manis, aicināja līdz svētīt kādus eksāmena priekus. Bet es, ievērojot Tavas antipātijas pret viņu, katēgoriski atteicu. Vai neesmu ziķeris?</p>
                 	<p>Šajās dienās es arī likšu divus lielus eksāmenus, kas citādi būtu jāliek pavasarī, kad jau tāpat būs diezgan. Es strādāju cītīgi vien, bet, kad tie eksāmeni būs nolikti, tad gan es gribu drusku atpūsties. Ak, ja tad tu te varētu būt! Ak, kamdēļ Tu vispār neesi te. Tu tikpat labi varēji ģimnāzijā iet arī še, tad mums nebūtu abiem tā jāmokās. Sasodīta apstākļu spaidu vara! — Kā tā arvien šķir divus cilvēkus, kas viens otru mīl, Gaida, zini ko? Atstāj skolu — precēsimies! Mana mīļā Gaida, nesmejies par mani! — Mana sirds kliedz pēc Tevis</p>
                 	<p>Man bail, ka nesamuldu vēl vairāk muļķības. Esi sveicināta, mana Mūza, mana sirdsmīļākā.</p>
                 	<p>Vienīgi Tavs Valdis.</p>
                 </quote>
                 <p>Ar nopietnu seju Gaida atkal un atkal pārlasīja šo vēstuli. Viņa vairs nebija tik naīva kā agrāk, viņa tagad saprata mīlestības mistēriju itin labi. Nabaga Valdis! Kā viņš mocījās. Arī viņa sāpīgi ilgojās pēc viņa, bet ne tā. Valža kaislība viņu it kā aizvainoja. Bet viņa negribēja par to daudz domāt, kad tiksies, tad viņš apmierināsies un būs atkal prātīgs.</p>
                 <p>— Atstāj skolu, precēsimies! — Gaida pie sevis atkārtoja un pasmaidīja. Tas bija gluži neiespējami. Bet pa svētkiem viņa tomēr gribēja pārrunāt ar māti, tad vismaz redz, ko viņa par to saka. Savā sirds dziļumā Gaida tomēr ļoti nopriecājās par Valža priekšlikumu.</p>
                 <pb/>
                 <p>Jā, tas nebūtu slikti — būt apprecētai ar Valdi un pirmā no visām draudzenēm. Un varbūt tur Pēterburgā viņa arī ģimnaziju vēl varētu nobeigt. Šeit gan tas nav dzirdēts, bet tur vispār ir citādas paražas.</p>
                 <p>Tur daudz studentu precas ar studentēm, te politechnikā tikai kāds retais. Jā, jā, Gaida par to vēl nopietni pārdomās. Ka tik drīzāk pienāktu tie svētki.</p>
                 <p>Arī svētdien pienāca no Valža vēstule, tā bija drusku mierīgāka.</p>
                 <p>Mācoties, rīt iešot pie profesora priekšā, tā viņš īsi ziņoja.</p>
                 <p>Gaida pati arī it kā sajuta Valža eksāmenu nopietnību un rakstīja viņam mierīgas vēstules, negribēdama viņu uztraukt.</p>
                 <p>Tad pienāca ziņa, ka pirmais eksāmens laimīgi gaŗām un pēc dažām dienām likšot otru, un lai Gaida tagad negaidot vēstules.</p>
                 <p>Gaidai kļuva vēl nopietnāk ap sirdi. — Visu laiku viņa jūsmīgi lūdza Dievu par Valdi, lai viņam labi izdotos, ka Dievs viņam stāvētu klāt, to glābtu un pasargātu no visa posta.</p>
                 <p>Arī viņa nerakstīja, — viņam vajadzēja pilnīga miera.</p>
                 <p>Gaidai pašai bija nopietni jāstrādā uz ceturkšņa beigām, viss jāatkārto, jāizlabo daži numuri, kas mīlestības aizrautības dēļ bija iznākuši zemāki.</p>
                 <p>Tā viņa nemaz nemanīja, ka pagāja dažas dienas. Tad viņa drebošu sirdi sāka gaidīt ziņas no Pēterburgas.</p>
                 <p>Bet vēstule nenāca. Gaida gaidīja vēl divas dienas, tad vēl divas un viņai prāts kļuva gluži nemierīgs. — Nu būs izkritis cauri! — viņa nodomāja. — Bet kādēļ tad neraksta?</p>
                 <pb/>
                 <p>Pēc kādas nedēļas arī viņai skola beigsies, un Valdis gribēja mājā būt pirmais — viņu sagaidīt.</p>
                 <p>Viņa kā drudzī ķēra pēc spalvas un rakstīja:</p>
                 <quote>
                 	<p>Mīļo, dārgo Valdi!</p>
                 	<p>Kāpēc Tu neziņo, kā izgāja ar otro eksāmenu. Es nojaušu, ka Tev slikti gāja. Bet tas ir nieks, nav taču pēdējais termiņš, — liksi pavasarī citreiz; — ta tad liela nelaime! Vai esi jau varbūt aizbraucis uz Randavu? Nedomā nu, mīļais, vairs par eksāmenu un brauc mājā, sagaidi mani, kā norunāts. Es pārbraukšu tikai divdesmitā decembrī. Raksti vēl šurp uz šo vēstuli, ja esi Pēterburgā.</p>
                 	<p>Uz redzēšanos, manu mīļo puisīt!</p>
                 	<p>Arvien Tevi gaida Tava Gaida.</p>
                 </quote>
 		         <p>Gaida dienu no dienas gaidīja vēstuli ar ziņām. Tik sestajā dienā atnāca atbilde.</p>
                 <p>Gaida, no skolas pārnākusi, ieraudzījusi uz ēdamgalda vēstuli, nobāla. Balva zināja, ka viņa gaida svarīgas ziņas un negribēja viņu traucēt lasīšanā. Gaida iegāja viena pati viņu kopējā istabā ar vēstuli. Sirds no uztraukuma pukstēja nevaldāmi. Piespieda vēstuli pie sirds, — gaidīja, kamēr sirds mazliet apmierināsies. Nē, tā nerimās... Lūkoja laimīgi smaidīt. Tad krampjaini saspieda vēstuli, dedzīgi noskūpstīja un trīcošiem pirkstiem ātri atplēsa.</p>
                 <p>Jau ar pirmajiem vārdiem viņu pārņēma ledains saltums, — ausīs sāka džingstēt, gar acīm pazibēja dzirksteles... Līdz galam viņa neizlasīja, kad saļima bez samaņas...</p>
                 <pb/>
                 <p>Kad Gaida atmodās, tad gulēja savā gultā. Onkulis slacīja pieri un deniņus ar stipri smaržīgām zālēm, tante Alise berzēja kājas, onkulis tagad lika viņai pie mutes karoti ar zālēm.</p>
                 <p>— Še, izdzer, bērns, tad tu atspirgsi.</p>
                 <p>Gaida paklausīja.</p>
                 <p>— Kas tev, Gaidiņ, notika? — Tante uztraukta prasīja.</p> 
                 <p>— Es nezinu, — Gaida lēni atbildēja.</p> 
                 <p>— Tu pēdējās dienas nekā neņēmi līdz, pusdienā arī maz ēdi. — Kas tev kaiš? — tante tālāk nopratināja.</p> 
                 <p>— Tas nāk no lielās pārmaiņas, no laukiem — pilsētā, viņa nevar šeit aklimatizēties. No sākuma domāju gan, ka ies labi, izlikās pat, ka, acīm redzot, uzplauka meitēns, bet tad — uzreiz sāka it kā vīt, vaidziņi kļuva bālāki, un nu, kamēr pavisam sagāzās. — Dakteŗa onkulis kā lietpratējs izskaidroja slimības cēloni. — Saņemies; bērns, gan pāries! — Acīm redzot, pilsēta nav tev.</p> 
                 <p>— Nē, nē, onkul, tas pāries. Atstājiet mani vienu!</p> 
                 <p>Dakteris ar sievu saskatījās un tad vilcinādamies atstāja Gaidu vienu.</p> 
                 <p>Durvīs pabāza galvu Balva.</p> 
                 <p>Gaida pamāja viņai. Balva ienāca un izvilka no kabatas saburzītu Valža vēstuli.</p> 
                 <p>— Es to saņēmu, tu biji zemē nometusi. Es nelasīju.</p> 
                 <p>— Izlasi!</p> 
                 <p>Balva lasīja:</p> 
                 <quote>
                 	<p>Mīļā, tālā, neaizsniedzamā Gaida!</p> 
                 	<p>Negaidi mani svētkos, negaidi vairs nekad. Es nenākšu, es nevaru nākt vairs pie Tevis. Dzirdi un tici savām ausīm — es Tevi nevarēju sagaidīt... Gaida, es Tevi —</p>
                 	<pb/>
                 	<p>aizmirsu... es Tevi esmu zaudējis... Aizmirsti mani, es neesmu Tevis cienīgs, nekad — nekad es neesmu bijis Tevis cienīgs. Piedod man un aizmirti mūsu skaisto mīlestības pasaku. Es neticu mīlestībai, jo nav viņas. Es neprecēšos, jo es nevaru saistīt pie saviem sāniem nevainīgu, tīru meiteni, es, kas esmu sliktāks par sliktākajiem... Aizmirsti, aizmirsti mani, es nekad vairs Tavās acīs nerādīšos.</p> 
                 	<p>Valdis</p>
                 </quote>
                 <p>Vēstuli izlasījusi, Balva līdzjūtīgi apkampa draudzeni. Abas raudāja. Balva Gaidu mierināja, kā prazdama.</p> 
                 <p>— Neraudi, mīļā Gaida, viņš tevi nav patiesīgi mīlējis.</p> 
                 <p>***</p>
                 <p>Gaida no ģīboņa drīz atpūtās. Otrā dienā viņa gāja uz skolu, un tad vēl bija jāiet pēc liecībām un tad uz mājām!</p> 
                 <p>Viņai nemaz vairs negribējās uz Randavu.</p> 
                 <p>Valdis, Valdis! ko viņš nodarījis,  — kādēļ viņš to darīja? Sirds Gaidai draudēja vai pušu plīst no sāpēm. — Gaida nebija pazinusi viņu. Un kā viņa to dievināja! Viņš — tāds pats kā citi... viņš — sliktāks par sliktākajiem ...</p> 
                 <p>It kā baku rētām izartu viņa redzēja savā priekšā Valža ģīmi. Šo viņai tik bezgala mīļo vaigu. Nē, tādu viņa nevarēja viņu mīlēt — nē, nē! Viss skaistums zudis, visa burvība izgaisusi. —</p> 
                 <p>Saltums pārņēma viņas sirdi un šausmas.</p> 
                 <p>No skolas nākdama, Gaida izvairījās no Balvas un gāja viena uz citu pusi.</p> 
                 <p>Laiks bija ļoti auksts, sala tā kā sprēgāja. Galvu dziļi</p>
                 <pb/>
                 <p>mēteļa apkaklītē ierāvusi un rokas uzrocē sabāzusi, Gaida skrēja uz priekšu gar Esplanādi... sirds viņai ietrīsējās sāpīgi: — šeit viņš bija zvērējis ... Kā ļaunu daimonu trenkta viņa skrēja tālāk, nogriezdamās pa Elizabetes ielu... arvien tālāk, tālāk...</p> 
                 <p>— Ko nu darīt, ko iesākt? — tā viņa nemitīgi sev prasīja. Tik to viņa zināja, ka mīlēt tā viņu vairs nedrīkst, nē, — tādu — viņa nevar mīlēt... pretīgs viņš tai tagad bija.</p> 
                 <p>Taisnā līnijā viņa noskrēja līdz Daugavmalai. Daugava — aizsalusi... Ziema. Salts.</p> 
                 <p>Kāju pirksti zemajās galošās sāka sveloši sāpēt no aukstuma.</p> 
                 <p>Gaida griezās atpakaļ un mudīgi steidzās uz mājām. Pie krievu teātŗa ārpusē izkārtajām afišām bija sastājies vesels bars studentu un skolnieču. Gaida atminējās, ka tika izrādīta kāda jauna drāma. Viņa arī piegāja, izlasīja afišu ar lielu interesi. Kāds students viņai pakalpīgi pagrieza ceļu. Viņa uzmeta tam naida pilnu skatu. lenīstais dzimums. — Students... tāpat kā viņš — "rrr—riebeklis"! — Gaida pie sevis grieza zobus un, studentam muguru uzgriezusi, iegāja teātrī. Students, ūsu skrullēdams un smīnēdams, viņai sekoja.</p> 
                 <p>Dienas kase vēl nebija atvērta, bet tur jau stāvēja gaŗa "aste." Gaida nostājās "astē." Students aiz viņas. Bet Gaida viņu vairs neievēroja. Viņa stāvēja labu laiku, lēnām sita vienu kāju pie otras. Salums pārgāja. Kaimiņš aiz muguras iekāsējās, tad it kā neviļus pieskārās viņai no muguras. Gaida pavērās sānis un pazina savu "riebekli". Asi apgriezās un izgāja no rindas pa durvīm ārā uz ielas.</p> 
                 <p>Novārgusi Gaida tumsā pārnāca mājās.</p> 
                 <p>— Es biju pie Korinnas, tur arī ēdu — paldies, tante! — Gaida īsi ziņoja tantei un iegāja pie Balvas.</p> 
                 <p>Balva bija ieslēgusies un strādāja kādu rokdarbu, Ziemas svētku balvu. Gaidai pieklauvējot, Balva viņu ielaida. Viņa līdzjūtīgi uzskatīja Gaidas nomocīto seju, bet nezināja ko teikt. Gaida viņai stāstīja, ka bijusi teātrī, gribējusi izņemt abām biļetes, bet nevarējusi sagaidīt.</p> 
                 <p>Žēl, es labprāt būtu gājusi — Balva teica, savu rokdarbu apslēpdama kumodē.</p> 
                 <p>— Strādā vien, es tevi netraucēšu.</p> 
                 <p>— To es zinu. Man pietrūka sarkanā zīda, es aiziešu uz iekšpilsētu nopirkt. Tu nenāksi līdz?</p> 
                 <p>— Nē.</p> 
                 <p>Balva aizgāja. Gaida bija viņai pateicīga un no sirds atzinīga par viņas smalkjūtību. Bet viņas ciešanas tā pilnīgi nevarēja saprast, un Gaida negribēja izskaidrot.</p> 
                 <p>— Tik grūta sirds! Kaut māte būtu šeit! — Gaida domāja ar sāpēm. — Rīt braukšu uz mājām.</p> 
                 <p>Visu nakti Gaida negulēja. Viņas sirds bija kā salauzta. — Nav mīlestības! — atskanēja dobji viņas dvēselē. Bet kā sāp, kā sāp...</p> 
                 <p>Otrā dienā Gaida negāja uz skolu, rīkoja sava brāļa lietas, ka vakarā var braukt uz Randavu.</p> 
                 <p>Bet tā, — ne vārda nerunājušiem, izšķirties; — tas ir par daudz sāpīgi. Varbūt ir kāds pārpratums, varbūt kāds pārspīlējums ... sievietes — untumi... Jā, varbūt vēl var piedot.</p> 
                 <p>Ak, kā Gaidai gribējās piedot. Kaut gan lepnums pretojās, bet viņa saņēmās un rakstīja steidzīgi:</p>
                 <quote>
                 	<p>Valdi!</p> 
                 	<p>Lai bijis, kas būdams, nāc, es Tevi gaidīšu Randavā.</p> 
                 	<p>Gaida.</p>
                 </quote>
                 <p>Lai vai kā, tikties vajadzēja.</p> 
                 <p>No skolas Balva atnesa Gaidas liecību.</p> 
                 <p>Kāda tā bija, — tas viņu neinteresēja.</p> 
                 <p>Korinna bija atnākusi atvadīties.</p> 
                 <p>— Brauc man līdz, Korinna, — Gaida lūdza.</p> 
                 <p>— Es, mīļā, nevaru atstāt savas stundas; mana skolniece turpinās arī pa svētkiem.</p> 
                 <p>Balva arī negribēja braukt līdz, jo "onkulis" Ēriks bija brīvdienās atbraucis no Mētraines.</p> 
                 <p>Gaida aizbrauca ar brāļiem. Stacijā viņa iemeta vēstuli kastītē.</p> 
             </div>
             <div type="chapter">
                 <head>22. DZIMTENE</head>
                 <p>Bija tumša nakts, kad vilciens apstājās Randavas stacijā.</p>
                 <p>— Tēt, tēt! — Kārlis ar Vili sauca, ieraudzījuši tēvu uz perona stāvam.</p>
                 <p>Steigšus pienāca Juris un izkrāva viņu lietas no vagona.</p>
                 <p>— Tu, tētiņ, tādā saltumā! — Gaida apkampa tēvu.</p>
                 <p>— Onkulis ziņoja, tu esot saslimusi. — Tēvs īsi teica, un viņa acis rūpju pilnas vēroja Gaidu.</p>
                 <p>— Ak, tas bija tāds mazs nogurums, es pati nezinu kas. Tagad esmu atkal spirgta un priecājos, ka būšu Randavā.</p>
                 <p>— Vai tik ātri izdzīvojies Rīgā? —</p>
                 <p>Zēni ar Juri rīkojas ap zirgiem.</p>
                 <p>— Labvakar, Juri, kā nu labi iet? — Gaida sveicināja.</p>
                 <p>— Labvakar, labvakar, jaunkundz', tāpat jau vien iet, ne labi, ne slikti. — Juris dūšīgi kratīja savā cietajā, grumbainajā saujā Gaidas šauro roku.</p>
                 <p>— Tāpat man arī.</p>
                 <p>— Ko nu jums! Tur pilsētā jau visiem iet labi.</p>
                 <p>Mācītājs neizveicīgām rokām savīstīja kažokos un sakšās papriekš Gaidu, tad zēnus, un tad visi sasēdās un brauca.</p>
                 <p>— Vai viņiem ir labi? — tēvs vēl noprasīja. Esot. Vai salti neesot? — Vēl ne. — Nu tad brauksim!</p>
                 <p>— Kā māmiņai klājas? — Gaida apvaicājās tēvam.</p>
                 <pb/>
                 <p>— Nu, tagad nekas, it kā atspirgst, jūsus gaidīdama. Kad ruden aizbraucāt, tad pavisam saplaka. Man arī mana labā roka sāpēja stipri, nez', vai no tā lielā aukstuma, vai?</p>
                 <p>— Kāpēc tu pats brauci pretī, — mēs jau gan būtu pārbraukuši, — Gaida pārmeta.</p>
                 <p>— Nu, tāpat pavizinājos. — Māte, tā nemaz vairs nevar jūs sagaidīt, viņa nevarot aprast ar to tukšo māju, kā viņa saka, — par daudz pie tās kņadas pieradusi.</p>
                 <p>— Mīļā māmiņa!</p>
                 <p>Zēni abi sēdēja priekšā un kučierēja. Juris brauca ar vedamo nopakaļ. Sniegs gurkšķēja zem zirgu pakaviem un kamanu sliecēm. Zirgi rikšoja mudīgi uz priekšu. Gaida ierāva galvu dziļi mātes kažoka apkaklē un nogrima domās.</p>
                 <p>Kā viņa bija priecājusies, kā gaidījusi uz šo pārbraukšanu! Un nu tai bija tāda sajūta, it kā brauktu uz bērēm... Žēlīgais Dievs! Kāpēc tu nesargāji mūsu mīlestību, es tevi tā lūdzu... Gaida sāka kurnēt. Ak, ko Dievs varēja darīt, ka Valdis tāds bija, — viņa attaisnoja mīļo Dieviņu. Vai Valdis nāks? Vai viņš mani klausīs? Kaut jel viņš nāktu, kaut viņš nāktu!... Varbūt viņš nav tik slikts, kā es domāju un kā viņš pats sevi iztēlo. Ak, es viņu mīlu, es viņu mīlu...</p>
                 <p>Zēni jautri trieca ar tēvu par skolu, to cildinādami. Mājās nekad tik labi neesot kā skolā. Kad Kārlis Vili izzoboja, ka viņš gribot kļūt par Napoleonu, tad Vilis Kārli apsūdzēja, ka viņš esot pirmais kauslis klasē. Bet Kārlis bija lepns uz tādu slavu un aizraudamies stāstīja tēvam par saviem cīņas paņēmieniem, un cik grūti bijis sākumā iekaŗot skolā stāvokli, kad visi uzreiz uzbrukuši jaunam biedram. Viņš tad reiz nomācis piecus uzreiz</p>
                 <pb/>
                 <p>— pa labi, pa kreisi, no priekšas, no pakaļas, un tad palicis vēl piektais — to vispēdīgi nolicis gar zemi. Tagad tā lieta esot izšķirta, un visa klase zinot, kas viņš par vīru. Viņš vispār mīlot cīnīties labāk ar vairākiem uzreiz nekā ar vienu, ja tas gadoties tikpat stiprs, tad esot grūti, bet ar diviem mazākiem vīriem galā tikt esot tīrais nieks.</p>
                 <p>Vilis nicīgi smaidīja par brāļa varonību, viņš ar fiziskiem spēkiem nelepojās. Ja arī mājās viņi bija jutušies līdzīgi, tad skolā viņi šai ziņā drīz vien atšķīrās viens no otra.</p>
                 <p>— Man ir labāki numuri par vēsturi un domrakstiem, — Vilis sevi slavēja.</p>
                 <p>— Un man par matēmatiku, — Kārlis negribēja palikt pakaļ.</p>
                 <p>— Tu esi vecāks, tev visur vajadzēja būt priekšā, — tēvs lūkoja izlīdzināt abus brāļus.</p>
                 <p>Gaida no visa tā nekā nedzirdēja. Tas viss viņai bija tik vienaldzīgs.</p>
                 <p>Tilts nodārdēja. Suņi ierējās. Mājās!...</p>
                 <p>Gaida atbīdīja kažoka apkakli no ģīmja un pabāza galvu no biezās villaines. Brrr! Kāds saltums. Pekles tumsība. Suņi riedami skrēja pretī.</p>
                 <p>— Tprrr, Vaska! — Kārlis ar Vili vienā balsī sauca.</p>
                 <p>Kamanas piestāja pie lieveņa.</p>
                 <p>Mācītājmuižā visi logi laistījās vienās ugunīs kā lielās svinībās. Suņi smilkstēdami un luncinādamies lēkāja ap kamanām.</p>
                 <p>Gaida izlobījās no kažoka un izlēca pirmā ārā. Vilkacis stāvus saslējās viņai mugurā. Lampausis, asti luncinādams, laizīja viņas rokas.</p>
                 <p>— Lampausīt, Vilkacīt, sunīši mani! — Gaida glāstīja</p>
                 <pb/>
                 <p>vienu, otru, un asaras saskrēja acīs. Līdz šim viņa tos maz bija ievērojusi, jo nebija liela suņu mīļotāja. Par ko tie tā viņai pieķērās? Viņa tos nekad nelutināja, tik retumis tiem atmeta pa gardam kumosam. Tie viņu nebija aizmirsuši...</p>
                 <p>Atslēgas žvadzēja. Kāds steidzīgi slēdza durvis.</p>
                 <p>— Gaidiņ! — Māte apkampa meitu ar tādu sirsnību, it kā viņa būtu pārnākusi no ilga, gaŗa pasaules ceļojuma.</p>
                 <p>— Māmiņ, es esmu tā nosalusi. — Gaida pieglaudās mātei.</p>
                 <p>— Vai tev nebija manas vecās lāčādas rotundes virsū?</p>
                 <p>— Bija. Ir lielās galošas, lūk, — ir tava siltā villaine un dūrainie cimdi — viss bija.</p>
                 <p>— Nu, tad jau liels tas saltums nevarēja būt, — tēvs norāja.</p>
                 <p>— Nāc, meitiņ, sadzeries siltu tēju, Anna Petrovna pūš patvāri trešo lāgu, nemaz nevaram jūs sagaidīt. Pag, es tev palīdzēšu noaut galošiņas.</p>
                 <p>— Nē, nē, — es pati.</p>
                 <p>Kārlis ar Vili iebruka iekšā ar lielu troksni, kratīja no kājām sniegu. Māti ieraudzījuši, tie skaļi to apsveica.</p>
                 <p>— Mani puisīši! Cik lieli izauguši! — Māte atstāja Gaidu un metās dēlus apmīļot.</p>
                 <p>— Tikpat pa kādām četrām pēdām būs izstiepušies pa šiem četriem mēnešiem, — tēvs zobgalīgi piebalsoja.</p>
                 <p>— Nu, kūņojieties nu žiglāk, lai tiek iekšā; te priekšnamā var nosalt.</p>
                 <p>— Un tava roka, Mārtiņ? Vai tev nevilka vējš gar to pusi, — mācītāja kundze rūpējās. — Še tavs mīkstais kamzols, velc mugurā, turēju to rierītī siltu, — kad pārbrauksi. Un te arī tavas tūbas kurpes — mauc kājās!</p>
                 <p>— Paldies, paldies, gādā nu par tiem tur, — būs izsalkuši. — Mācītājs uzvilka mugurā kamzoli un iekāpa savās kurpēs.</p>
                 <p>Anna Petrovna, ap patvāri rīkodamās, pa ēdamistabas durvīm notālēm pieticīgi noskatījās ģimenes apsveicināšanos.</p>
                 <p>— Labvakar, Anna Petrovna! — Gaida, no virsģērba atsvabinājusies, viņu silti apkampa.</p>
                 <p>— Labvakar, labvakar, mīļā Anna Petrovna! — puikas nerātni viņu raustīja un skūpstīja.</p>
                 <p>Annas Petrovnas acis valgi pamirdzēja. Viņa arī bija priecīga.</p>
                 <p>Visi trokšņaini apsēdās ap lielo ēdamo galdu parastā kārtībā. Tēvs ar dēliem vienā galā, māte ar Annu Petrovnu un Gaidu otrā. Mazie krēsliņi mātei līdzās bija tukši, — Velta, Līzīte un Krustiņš gulēja.</p>
                 <p>Krāsnī sprēgāja egļu malka, pa visu istabu izplatīdama patīkamu siltumu. Mācītāja kundze vēl pielika dažas pagales. — Tik salts, Gaida, nāc pie krāsns, apsildies! Būsit gan visi vai pārsaldējušies, — viņa turpināja bažīties.</p>
                 <p>— Ir gan te silti! — Kārlis, priecīgi rokas berzēdams, atsēdās tēvam līdzās.</p>
                 <p>— Varen labi rauši! — Vilis, pilnu muti ēzdams, lielīja, — vai tas jau svētku cepums?</p>
                 <p>— Ēd nu vien, nebēdā par svētkiem, — tēvs pamazām pieņēma atkal savu stingro toni.</p>
                 <p>Māte bija ielējusi tēju un pirmo glāzi sniedza tēvam. Gaida padeva to tālāk uz otru galda galu.</p>
                 <p>— Dzer nu vien pati, — tēvs bīdīja glāzi atpakaļ.</p>
                 <p>Gaida mazliet nosarka un paturēja glāzi sev. Anna Petrovna nolika viņai priekšā biezu riecienu krievu pīrāga. </p>
                 <pb/>
                 <p>Gaida zināja, — tā bija Annas Petrovnas cepšanas specialitāte un viņas mīļākais gardums. Gaidai palika vai neomulīgi no tik daudz mīlestības. — Katrs šeit viņai sniedza labāko, kas tam bija.</p>
                 <p>— Vai negribat papriekš ko sāļāku uzkost? — māte atkal piedāvāja.</p>
                 <p>— Mēs vakariņas paēdam Rīgā — Vilis, kārīgi ap saldajiem raušiem mielodamies, atteica.</p>
                 <p>— Dod man! — Kārlis izstiepa roku. Māte viņam sniedza šķīvi ar zosu aknu pastēti.</p>
                 <p>— Lūdzu, Anna Petrovna, vēl vienu glāzi tējas, — Gaida lūdza.</p>
                 <p>— Un vēl arī vienu gabalu pīrāga?</p>
                 <p>— Jā, lūdzu.</p>
                 <p>— Un man trešo, — mācītājs arī izstiepa savu šķīvi.</p>
                 <p>Anna Petrovna bija ļoti mierā.</p>
                 <p>Gobas kundze nevarēja uz vietas nosēdēt, viņa bija drīz pie viena, drīz pie otra: baroja Kārli ar pastēti un galertu un priecājās, ka Vilim viņas pašas ceptie rauši labi garšoja, tēvam uz slimās rokas viņa vēl uzsedza mīkstu villaini un ne acu nenolaida no Gaidas.</p>
                 <p>Gaida uz acumirkli aizmirsās šajā siltajā miera atmosfairā. Un visu šo viņa bija varējusi aizmirst! — Tādu patīkamu gurdenumu viņa sajuta visos locekļos, un neviļus viņai paspruka žāvas. Pati aprāvās izbijusies.</p>
                 <p>— Bērniņi, esat noguruši no ceļa, ejiet nu uz dusu, — mācītāja kundze atkal uztraucās, — pag, es vēl apraudzīšu jūsu gultiņas.</p>
                 <p>— Visas ir kārtībā, — Anna Petrovna mazliet strupi noteica. Viņa nemīlēja, ka viņas darbu otrreiz skata pakaļ.</p>
                 <p>— Ak tā? — Gobas kundze drusku pazemīgi īsi atteica </p>
                 <pb/>
                 <p>un pēc brītiņa klusiņām pazuda. Uzgāja Gaidas istabiņā un pačubināja pie Gaidas gultas, iemeta vēl vienu pagali malkas degošajā krāsnī, un tad, uzmetusi apmierinātu skatienu katrai lietai, atkal nedzirdamiem soļiem ātri steidzās atpakaļ, lai Anna Petrovna neņemtu ļaunā.</p>
                 <p>Tēvs ar dēliem pašlaik apsprieda pusgada mācību apliecības, slavēja un sadūšoja Vili, kam par matemātiku bija ticis mazāks numurs, un tas kaunējās. Tēvs viņa mierināja, ka citreiz būšot labāks. Numurs jau arī neesot svarīgs, tik tā zinība, taču ne numura dēļ mācoties.</p>
                 <p>Mazā Līgita ieraudājās. Māte mudīgi aizsteidzās pie mazajiem. Gaida arī piecēlās un sekoja viņai uz viņas guļamistabu, kur gulēja arī Krustiņš un Līgita. Bet māte māja viņai ar roku, lai nenākot, iztraucēšot no miega mazos, nevarēšot vairs aizmidzināt, lai nu ejot vien pati pie miera.</p>
                 <p>— Ar labu nakt, māmucīt! — Gaida iegāja pie Veltas un Līziņas. Mazās meitenes abas gulēja cieši aizmigušas. Gaida noglaudīja viņu sprogainās galviņas un izgāja atvadīties no tēva, kuŗu viņa apkampa siltāk nekā citām reizām.</p>
                 <p>Anna Petrovna ar sveci uzvadīja Gaidu augšā. Apraudzīja krāsni — esot silta. Gribēja aiztaisīt, bet, ieraudzījusi vēl nupat pielikto pagali, pasmaidīja. — Mācītāja kundze vēl nupat pielikusi malku, uzraugait nu pati, kad izdeg, aiztaisait!</p>
                 <p>— Ejiet uz dusu, Gaida. Ar labu nakt'!</p>
                 <p>Gaida gribēja vēl teikt kādu mīļu vārdu savai audzinātājai, bet nespēja.</p>
                 <p>— Ar labu nakt'! — viņa laipni atbildēja. Anna Petrovna </p>
                 <pb/>
                 <p>izgāja, un Gaida nu bija pēc ilga laika atkal viena savā jumta istabiņā.</p>
                 <p>Uz mazā rakstāmgalda dega viņas vecā, zemā lampiņa ar zaļo kupolīti. Visa istaba bija pārklāta ar palsu gaismu. Viņas mazā gultiņa bija atklāta tik balta, tik balta. Krāsnī gailējās vēl lielas, sarkanas ogles un liesmu mēles laizīja pēdējo pagali, kas retumis īsi iesprēgājās.</p>
                 <p>— Drīz tā arī sadegs, apdzisīs. — Gaida, liesmās lūkodamās, pie sevis domāja.</p>
                 <p>Viena palikusi, viņa nogurumu it kā nejuta. Viņa nemierīgi sakustējās, ātri piegāja pie loga, atbīdīja aizkaru pie malas un skatījās melnajā naktī. Tur, viņpus upes Gailēnos, spīdēja guntiņa — Vai tik viņš nav jau pārbraucis?... Bet kas viņai vairs daļas gar Pārupu Valdi! Tā bija pasaka... neuzticīgs pasaku princis ... viņa to nemīl vairs, viņa to aizmirsīs, it kā viņš nebūtu bijis viņas dzīvē. Tādu tā nevar mīlēt. Gaida piespieda savu karsto vaigu pie aukstās loga rūts un skatījās uz uguns, kas spīdēja pāri upei. Tad viņa izņēma Valža ģīmetni, un asaras aumaļām sāka plūst pār vaigiem. — Tu mīļais, mīļais, vai tu tas esi, kas mani aizmirsa?... Mīlestības nav... Kā sāp sirds — par mīlestību, kuŗas nav... Gaida saspieda rokās mazo ģīmetni, tad atvilka kumodes atvilktni un dziļi, dziļi dibenā iebāza ģīmetni un aizslēdza... Viņa neskatīsies vairs uz viņu — nekad. Piegāja atkal pie loga. Uguns Gailēnos vairs nebija. Viņa aizlaida logam priekšā aizkarus un palika domīgi stāvam.</p>
                 <p>— Kaut viņš nāktu, kaut viņš nāktu! visu viņam piedotu, visu... Nē, nē; — viņa atkal protestēja, — to — nevar piedot. Kādēļ viņš man to nodarīja, es viņu tā</p>
                 <pb/>
                 <p>mīlēju! Un Gaida raudādama atkrita gultiņā. Ar varu no viņas krūtīm lauzās ārā līdz šim aizturētās sāpes. Jā, nekur tā nevarēja izraudāties kā tēva mājās. Viņa raudāja ilgi — ilgi. Tad viņa piecēlās. Redzēdama, ka krāsns gluži apdzisusi, viņa to aiztaisīja, tad sāka izģērbties. Viņa vēl pavēra durvis un klausījās. Apakšā viss bija tumšs un kluss, — visi apgulušies. Arī viņa tūdaļ ies pie miera.</p>
                 <p>— Jā, šeit ir labi, mūsu mīļajā ģimenes pereklī — Stārku ligzdā! Un kā silts vilnis dzimtenes sajūta viņu apņēma. Piepeši tā ietrīcējās... Pūce iebrēcās ozolā un apklusa.</p>
                 <p>— Biedēklis! — Gaida piedraudēja ar roku pret logu. Tad viņa iekāpa savā baltajā gultiņā, kuŗu māte bija tik mīkstu sataisījusi. Te nekas nespieda. — Te bija labi atpūsties. — Gaida viegli nopūtās.</p>
                 <p>Spilvens bija gluži slapjš no asarām. Viņa to apgrieza uz otru pusi un tad atlika uz tā savu nomocīto galvu.</p>
                 <pb/>
             </div>
             <div type="chapter">
                 <head>23. SALTAS ZIEMASSVĒTKU BRĪVDIENAS</head>
                 <p>Otrā rītā jau bija liela diena, kad Gaida pamodās. Pulkstenis rādīja desmit.</p>
                 <p>— Un tomēr es dzīvoju! Un vēl tik labi varu gulēt, un man pat tā kā ēst gribas, — Gaida pati sev it kā pārmeta.</p>
                 <p>Aši viņa izlēca no gultas un atrāva logam aizkarus. Logs bija līdz pusei aizsarmojis ar ledus rozēm, tā ka neko nevarēja cauri redzēt. Tikai augšējā mala bija skaidra. Gaida pakāpās uz krēsla. Jā, tur ir Gailēni, aiz tiem aizsnigušajiem kokiem. Upe aizsalusi un apklāta ar biezu kārtu sniega. Nezin, vai Anita mājās, — pēdējā laikā viņas nebija vairs sarakstījušās.</p>
                 <p>Gaida ātri apģērbās un nosteidzās lejā ar māti apsveicināties. Tēvs ar pērminderi bija aizbraucis darīšanās.</p>
                 <p>Kafiju padzērusi, Gaida uzvilka mugurā mēteli un gāja laukā. Uz tilta tā apstājās. Zēni tīrīja sniegu uz upes un taisīja slidotavu, viņi sauca, lai Gaida nākot palīgā. Gaida nogāja, brītiņu paslaucījusi, nometa slotu.</p>
                 <p>— Bet skriešanā tu būsi pirmā, — Kārlis sirdījās.</p>
                 <p>Gaida brida tālāk pa apsnigušo upi. Pie Draudzības akmens viņa apstājās, tad sāpīgi sarauktu seju gāja tam gaŗām. Uz Gailēnu pusi viņa negribēja skatīties, bet kā vilktin vilka viņas skatus turp.</p>
                 <p>— Viņa vēl nav mājās, nevar būt. Viņš nebrauks, — viņa sevī rūgti teica un skatījās, vai neieraudzīs vismaz Anitu. Arī tās nekur neredzēja.</p>
                 <p>Trīs dienas Gaida klejoja apkārt viena pati pa piesnigušajiem laukiem un upi. Nogāja līdz Varžu salai, bet virsū netika, — tā visa bija pilna ar sniegu. Kādu dienu aizgāja pa mežu līdz Vilku gravai. Arī tā bija gluži nepieietama, pieputināta ar sniegu līdz malām. Nebija redzama ne vilku laipa, ne akmens, uz kuŗa viņi abi ar Valdi bija stāvējuši strauta vidū. Viss bija gluži pārvērties.</p>
                 <p>— Mana skaistā Vilku grava! Kāda negaisa vētra tevī trakojusi? Viss tik salts un svešs, kā izpostīts viss bijušais krāšņums.</p>
                 <p>Vilku grava! Vilku grava! Vai tu vēl plauksi un ziedēsi?</p>
                 <p>Jā, Vilku gravā būs atkal ziedonis, to Gaida zināja gan, bet kā ziedonī būs viņas sirdī, — to viņa nezināja.</p>
                 <p>Grūtā sajūtā Gaida brida tālāk pa dziļo sniegu. Ne no tērauda viņas pirkstiņi, — tie nosala zili, stīvi plānajos cimdiņos, arī kājas sāpēja aiz saltuma. Bet viņa to neievēroja. Kas viss tas bija samērā ar tām sāpēm, ko viņa cieta iekšēji. Viņa berzēja kājas vienu pie otras, pūta elpu uz pirkstu galiem, kļuva tā kā labāk. Gāja atkal tālāk.</p>
                 <p>Nonākusi līdz atbalss vietiņai, Gaida sauca skaļā balsī: — Līgo, līgo! — tad iesmējās griezīgi. Atbalss skanēja dobji, tik tukši un savādi.</p>
                 <p>Viss — viss ir mainījies!</p>
                 <p>— Būtu viņš te, būtu viņš te, tad visam būtu atkal savs skaistums, — Gaida domāja. Bet tad atkal: — Nē, nē, lai viņš nenāk, es negribu! — un spēji viņa atgriezās atpakaļ, it kā bēgdama no atmiņām.</p>
                 <p>Uz tilta viņa gaidīja Anitu. Četras dienas viņa gaidīja, tad Anita atnāca.</p>
                 <p>— Es tik vakar pārbraucu, — Anita ziņoja, — agrāk</p>
                 <pb/>
                 <p>nevarēju. Kad skolu slēdza, bija jānobeidz pulciņa darīšanas uz brīvdienām; aizvakar bija pēdējā sapulce.</p>
                 <p>Tas Gaidu nemaz neinteresēja. Anita to gan redzēja.</p>
                 <p>— Valdis pa svētkiem mājā nebūšot, — Anita nedroši turpināja.</p>
                 <p>— Es zinu, viņš man rakstīja, — Gaida, mierīga izlikdamās, atbildēja.</p>
                 <p>— Es tomēr ceru, ka viņš atbrauks, es viņam šorīt aizrakstīju labi mīlīgu vēstuli, teicu, cik skaista ziema šogad, un ka tu arī esi mājā. Tik labi būtu bijis — skrietu visi kopā slidas. — Vasaru bija tik omulīgi. Nezin, kas pašam ienācis prātā, kas ne.</p>
                 <p>— Viņš strādā uz eksāmeniem, — Gaida piebilda.</p>
                 <p>— Jā, tā jau gan viņš saka, divus jau esot nolicis...</p>
                 <p>— Un lielas dzīras tad sarīkojuši... Gaida gandrīz vai bez elpas piemetināja.</p>
                 <p>— Ak, tad tu arī zini? Jā, man arī viņš pēc tā otra eksāmena atrakstīja tīri traku vēstuli... Anita mazliet apstājās. — Gaida, vai tu esi dusmīga uz viņu?</p>
                 <p>Gaida neatbildēja. Tad Anita turpināja.</p>
                 <p>— Valdis man rakstīja, ka viņš tevi zaudējis uz visiem laikiem, tu viņu vairs nemīlēšot, jo viņš esot nekrietns un nezin kāds tur vēl. Gaida, tu zini, viņš nemaz nav tik nekrietns, kā tu domā, vismaz viņš ir daudz labāks par citiem. Es jau nezinu, kas jūsu starpā noticis, bet es domāju, tu velti uz viņu dusmojies. Ja viņš ko noziedzies pret tevi, tad piedod, — viņš tevi tā mīlēja.</p>
                 <p>Gaida klusēja.</p>
                 <p>— Tas sasodītais Svelme! Kā es viņu ienīstu! — Anita sirdījās. — Abi esot likuši to eksāmenu, abi kopā dzēruši, vēl citi arī bijuši. Nu, kas tad nu par lielu nelaimi, ka viņš iedzēra! Un ja viņš būtu dzēris dienas divas </p>
                 <pb/>
                 <p>trīs, arī nekāda nelaime. Vai viņš nu pirmais dzeŗ! Nav jau nekāds dzērājs, tu zini gan, visu vasaru nodzīvoja Gailēnos, ka ne piles mutē netika ieņēmis, kas tad tas par dzērāju? Tu esi nežēlīga, Gaida! — Anita apklusa, tad atkal piebilda. — Vai neaizrakstīsi caur mani kādu vēstulīti? Viņš priecāsies. Un, ja tu teiksi kādu vārdiņu, viņš būs klāt kā nagla. Būtu labi gan. Ziemā uz zemēm jau tā gaŗlaicīgi, ko mēs vienas iesāksim?... Vai rakstīsi?</p>
                 <p>— Nē, — Gaida īsi atbidēja, nogriezās un iekoda lūpu zobos. — Viņa negribēja rādīt cik briesmīgi viņa cieta no Anitas vārdiem.</p>
                 <p>— Lai Anita domā, ka es esmu dusmīga un negribu piedot, lai viņa nezin, ka es viņu vēl mīlu, — viņa domāja.</p>
                 <p>— Cik tu vari būt cietsirdīga, Gaida! Vai vismaz nesveicināt viņu?</p>
                 <p>— Ja vajadzēs, tad pati to darīšu, lūdzu, tik daudz nerūpējies par citiem, nav labi, ka tik mīksta sirds.</p>
                 <p>— Fui, cik tu esi nejauka! —</p>
                 <p>Anita sadusmota aizgāja uz Gailēniem un tūdaļ visu smalki aprakstīja Valdim.</p>
                 <p>Gaida ilgi stāvēja uz tilta un skatījās Anitai pakaļ.</p>
                 <p>***</p>
                 <p>Pienāca svētku vakars.</p>
                 <p>Gaida vel arvien gaidīja, varbūt viņš tomēr atbrauc.</p>
                 <p>Ka viņa mīlēja Ziemas svētku vakaru citkārt... Tagad viņai nebija nekāda prieka.</p>
                 <p>Pagāja pirmie svētki, otrie, trešie, bet Gaida vēl vienmēr stāvēja stundām ilgi uz tilta un gaidīdama skatījās uz Gailēniem.</p>
                 <p>— Varbūt viņš šodien atbraucis un nāks, un tad būs atkal viss labi. Tas nevar būt, tas nevar būt, ka viss ir beigts! — Gaida, uz tilta sēdēdama, prātoja.</p>
                 <p>Viņš nenāca.</p>
                 <p>Kādreiz atnāca Anita uz tilta un abas īsi sarunājās. Kādreiz paskrēja drusku slidas. Par Valdi abas izsargājās runāt. Gaida klusībā cerēja, ka viņš vismaz kādu vēstuli atsūtīs caur Anitu. Bet arī to viņa nesagaidīja.</p>
                 <p>Trešajos svētkos Anita uz slidotavas teica, ka šodien no brāļa atnākusi sveicienu karte; uz viņas aicinājumu neesot pat ne ar vārdu atsaucies. Šodien viņa rakstījusi atkal, lai braucot uz Jaungadu, viņām abām ar Gaidu esot tik gaŗlaicīgi.</p>
                 <p>— To es tev neliku teikt, Anita, man nebūt nav gaŗlaicīgi. Vispār tu esi ļoti maldīgās domās par mani, — Gaida pikti pārtrauca.</p>
                 <p>— Var gan būt, ka esmu maldījusies domās, bet tas ir fakts, ka neesi jautra, tev netīk slidas skriet, tu esi saīgusi, jā, Gaida, tavi vaigi bāli.</p>
                 <p>— Par visu to Valdim nav ne mazākās darīšanas, saproti tu to! — Gaida skaizdamās noskrūvēja savas slidas un, ne labi ardievas Anitai pasacījusi, aizgāja uz mājām.</p>
                 <p>Mājās Gaida uzgāja savā istabiņā un raudāja, raudāja.</p>
                 <p>Viņš nenāks, viņš nerakstīs! Būtu viņš nācis, es tam visu piedotu — visu — visu! Un viņš būtu atkal mans mīļais, labais puisēns...</p>
                 <p>Dienas vilkās Gaidai kā mūžība. Ar vāju cerības stariņu sirdī tā gaidīja Jaungadu. Kas zin, vai taču neatbrauc. Anita viņam rakstījusi, ka viņa gaŗlaikojas. Varbūt viņš sapratīs vairāk no šiem vārdiem. — Nē, nē! Viņš nedrīkst zināt, kā es ciešu.</p>
                 <p>Jaungads pagāja, un viņa kā nebija, tā nebija. Gaŗajos vakaros viņa sēdēja pie sava rakstāmgalda un rakstīja viņam garas, mīļas vēstules, tad saplēsa tās smalkos gabaliņos un iemeta krāsnī.</p>
                 <p>Pēc Jaungada Gaida tikai maz vairs gāja laukā. Viņa sēdēja pie loga un skatījās uz tilta pusi — vai tur kāds nenāca.</p>
                 <p>Ak, tur nāca un gāja, tik to, ko viņa gaidīja, to viņa neieraudzīja.</p>
                 <p>Kādu dienu atnāca Anita ciemā.</p>
                 <p>Kālab Gaida vairs nenākot uz slidotavu? — Viņai esot iesnas.</p>
                 <p>Anita pastāstīja, ka uz Jaungadu atnākusi no Valža vēstule. Viņš nožēlojot, ka neesot mājās braucis. Pēterburgā pa svētkiem bijis bezgala gaŗlaicīgi, strādāt arī lāga nevarot. Ko šās mājās abas darot? Lai atrakstot plašāk un lai nododot Gaidai mīļu, mīļu sveicienu.</p>
                 <p>Gaidas sirds iesāpējās stiprāk. Taču viņš par viņu vēl domāja! Ak, viņa saprata gan viņa vēstuli, viņš gribēja, lai Anita raksta vairāk par viņu, kāda viņa, — vai noskumusi, nelaimīga. Viņš nedrīkstēja braukt, varbūt viņam bija kauns no viņas. Bet varbūt viņš tomēr sāk viņu aizmirst... Gaida lepni pacēla galvu un jautri pasmaidīja.</p>
                 <p>— Nabaga Valdis, kā viņš gaŗlaikojas, — viņa noteica. — Mēs gan te negarlaikojamies, man ir līdz no Rīgas interesanta lektīra, un es vispār nepazīstu gaŗlaicību.</p>
                 <p>— Laimīgs cilvēks! — Anita it kā apskauda, — man gan nekādu interesantu grāmatu šoreiz nav līdz, domāju, būs Valdis, netikšu pie lasīšanas.</p>
                 <p>— Es tev varu aizdot, cik tik patīk. — Un Gaida krāva viņai pilnu klēpi grāmatu priekšā.</p>
                 <pb/>
                 <p>— Tik daudz neizlasīšu, nav jau vairs ne pilna nedēļa.</p>
                 <p>Anita vēl paciemojās, un tad Gaida viņu pavadīja līdz tiltam.</p>
                 <p>***</p>
                 <p>Pēdējās brīvās dienas pagāja vēl vienmulīgāki nekā pirmās. Gaida vairs negaidīja ne Valža, ne vēstules. Viņa sajuta, ka viss ir beigts, neatgriežami beigts... viņas mīlestība mirusi, tai jārok kaps — dziļš, dziļš...</p>
                 <p>Viņa vēlreiz apstaigāja iemīļotās vietiņas. Reiz atkal nonākusi pie Draudzības akmens, viņa apstājās, atcerēdamās, ka vasaru šeit pēdējās šķiršanās dienas rītā peldējusies un ka Valdis alkšņos noskatījies un priecājies, ka viņš šo ainu nosaucis par Veneras piedzimšanu. Gaidai ienāca prātā rādīt Valdim otru ainu — Veneras miršanu. Viņa padauzīja ar kājām pa ledu — kaut ielūztu! Bet lielajā saltumā upe bija sasalusi vai līdz pašam dibenam.</p>
                 <p>Tas būtu skaisti, kad mani šeit izvilktu no āliņģa stīvu un saltu un es gulētu sastingusi uz Draudzības akmens kā uz ziedokļa. Anita par to viņam rakstītu... — Gaida pie sevis domāja.</p>
                 <p>Laiks vēl arvien turējās stipri auksts.</p>
                 <p>— Tik saltas Ziemas svētku brīvdienas! — Gaida pie sevis žēlojās. Viņai pašai bija tik auksti. Sarāvusies maza maziņa, tā soļoja tālāk pār apsnigušiem laukiem. Lai kā viņa centās domāt par kaut ko citu, bet nevarēja — Valdis vienīgi pārvaldīja visas viņas domas, visu viņas dvēseli.</p>
                 <p>Šurp braukdama, Gaida bija gribējusi izstāstīt savas bēdas mātei, bet vēlāk atmeta šo nodomu, noslēdzās pilnīgi sevī un pacietīgi nesa viena savas ciešanas. Vilku</p>
                 <pb/>
                 <p>gravas malā uz vēja lauztas priedes stumbra viņa sēdēja un raudāja pēc sava neuzticīgā pasaku prinča. Salti drebuļi viņu sāka kratīt, bet viņa atvēra vaļā savu mēteli, nometa cimdus un galvas apsegu zemē. Lai salstu pavisam nost! — — Mana sirds — salta, mirusi, tai laimes vairs nebūs nekad. Mirt, mirt es gribu šeit. Laimes šūpulis būs mans kaps...</p>
                 <p>Bet tad viņas pirksti sāka nežēlīgi salt, tā ka sirds aiz sāpēm gura. Tas bija neizturami, ka bija vai jākliedz.</p>
                 <p>Nē, tā viņa nedrīkstēja nomirt ar sāpēs neglīti sarauktu seju. Ātri, ātri viņa ar stīvi sasalušām rokām uzrāva cieši mugurā mētelīti, nosalušos pirkstus ietina sakšiņā un teciņus devās uz mājām.</p>
                 <p>Viss beidzās tikai ar lielām iesnām, kuŗas viņa vēl aizveda līdz uz Rīgu.</p>
                 <p>Māte gan ievēroja lielo pārmaiņu ar Gaidu, viņa noģida, ka kaut kas notiek Gaidā, bet kas īsti, to viņa nevarēja izzināt. Un Gaida cieta klusu. Tas mātei sāpēja visvairāk, redzot, ka viņas bērnam ir radusies cita pasaule, kuŗā viņai vairs nav ieejas. Viņa atcerējās savu jaunību un saprata, ka tas ir neizbēgami, ka nāk laiks, kur cilvēks savā sirdī noslēdz vienu kaktiņu pats sev vien un tajā negrib ar otru dalīties, un lai tā būtu arī māte. Klusībā viņa cieta līdz savam bērnam.</p>
                 <p>Tēvam arī dūrās acīs Gaidas neparastā nopietnība un klusums, bet viņš pa svētku laiku bija par daudz aizņemts ar savu draudzi, tā ka viņam neatlika laika pētīt pakaļ pēc iemesliem.</p>
                 <p>Ar laiku taču cilvēka bērns kļūst nopietnāks. Gaida tagad liela, viņai rodas pašai savas raizes, — tas taču tik saprotami. Un mācītājs sāka sevī pārdomāt, ka Gaida nākamā vasarā ir jāiesvētī.</p>
                 <p>Kādu dienu priekš projām braukšanas Gaida, mātes pierunāta apģērbās, lai ietu apciemot Anitu. Pār tiltu pārgājusi, viņa iegriezās Gailēnu graviņā. Tur pie avotiņa viņa apstājās. Te viņi Jāņu vakarā bija ūdeni smēluši un krūzi sasituši,.. tā bija gabalos sašķīdusi uz akmens. Arī tos tagad pārklāja dziļais sniegs.</p>
                 <p>— Kas notiks ar manas sirds atliekām?</p>
                 <p>Gaida nevarēja tālāk iet. Viņa pieķērās pie kailās ieviņas un raudāja.</p>
                 <p>Treju kungu dienā Gaida ar brāļiem aizbrauca uz Rīgu.</p>
                 <pb/>
             </div>
             <div type="chapter">
                 <head>24. DARBĀ SIRDS ROD MIERU</head>
                 <p>Gaida, Rīgā iebraukusi, jutās it kā mierīgāka. Balva nobrīnījās vien, ka viņa tik ātri visu aizmirsusi. Arī kad Gaida bija viena, viņa neraudāja. Likās, ka visas asaras būtu izraudājusi mājās — Randavā. Vairums to krita Viku gravā... Divas mazas, mazas spītīgas grumbiņas bija radušās Gaidas smalkajā ģīmītī, starp acīm, uz pieres. Klusāka viņa bija tapusi, daudz nopietnāka, bet arī jūtīgāka pret katru tantes aizrādījumu.</p>
                 <p>— Tu pat Randavā neesi atdabūjusi savus sārtos vaidziņus, kurus vienā sēmestrī Rīgā zaudēji, — onkulis Kārlis piezīmēja.</p>
                 <p>— Viņa jau nav vesela, vēl tagad tādas iesnas, ka bail; — visu laiku caurām dienām klaidoja apkārt pa mežiem, — mazais Kārlis paskaidroja.</p>
                 <p>Kā aizlauzta Gaida bija atgriezusies pilsētā. Nevienam viņa nežēlojās, nestāstīja arī Balvai savas bēdas, visu nesa viena pati klusi sevī. Pēc iespējas viņa lūkoja atrauties no sabiedrības, teātros vairs līdzi negāja. Tikai mācījās čaklāk kā jebkad, un, kad atlika laiks, lasīja, ar aizrautību studēja klasiķus, kuŗu tēlotos dvēseles pārdzīvojumos viņa atrada analoģiju savējiem. Lielie mākslas darbi ar savu cēlo psīcholoģiju un daiļo izteiksmi apmierināja viņu. Viņa uzsāka atkal savu pamesto gleznošanu — sāka ņemt stundas pie pazīstamā māksinieka Raudas un visa nodevās darbam.</p>
                 <p>Viņas garīgā pārmaiņa dūrās acīs Gobām. Dakteŗa</p>
                 <pb/>
                 <p>onkulis to izskaidroja par pubertātes savādībām, parakstīja apaļos Bloda graudiņus pret asins trūkumu un lika viņu mierā.</p>
                 <p>Arī Balva dzēra šos tēva parakstītos graudiņus pret savu nelaimīgo mīlestību. Ar laiku tie labi līdzēja! Vecais dakteris praktiķis varbūt noģida, ka šīs pārejas auguma mainošās jūtas tik bieži ir sakarā ar pirmo nelaimīgo mīlestību. — — — —</p>
                 <p>Balva stāstīja Gaidai, cik jautri viņi te pilsētā pavadījuši svētkus. Otros svētkos bijušas pie Gobām mājās lielas viesības — arī onkulis Ēriks bijis — viņš šoreiz daudz ar viņu dejojis. Pat Korinna bijusi jautra. Jaungadu sagaidījuši pie Viļņiem. Vecais Vilnis sarīkojis lielu balli par godu sava veikala divdesmit piecu gadu pastāvēšanai. Pērngad Viļņa lauksaimniecības mašīnu veikals lieliski uzplaucis: ar spīdošiem panākumiem atvērtas vēl nodaļas mazākās lauku pilsētiņās. Ballē pie Viļņiem bijuši aicināti gandrīz visi Rīgas un apkārtnes ievērojamākie latviešu lielrūpnieki un literāti, no jaunatnes — tikai krāšņākais, daudz sološais zieds — — — Polonēzi un pirmo kadriļu viņa dejojusi ar jauno advokātu Purmalu. Tas esot ļoti interesants kungs, viņš ap viņu stipri griezies: lūk, šī roze viņai no Purmala, — tā bijusi tik sārta, tik sārta... Ēriks bijis drusku greizsirdīgs un arī piegriezis viņai vairāk vērības nekā citkārt. Žēl, ka Gaida nepalikusi Rīgā. Kāds students, inženieris Pazars, par viņu vairākkārt apprasījies.</p>
                 <p>Vēl daudz un dažādas lietas Balva stāstīja Gaidai. Piemēram, ka vecais Viļņa kungs atkal par visu vari gribot piespiest Ēriku studēt tirdzniecību un iestāties veikalā, ka viņam, vecam vīram, topot gluži neiespējami</p>
                 <pb/>
                 <p>to pārvaldīt. Tad, ka mātes māsīca, Viļņa kundze, nopirkusi sev uz svētkiem zillapsas kažoka apkakli par tūkstoš pieci simti rubļiem. Māte bijusi līdz Bartela kažoku veikalā, un Viļņa kundze stundām meklējusi, neviena apkakle nebijusi dārga diezgan; pēdīgi Bartels pats atnesis vienu pelēkganmelnu, kas māmiņai nemaz sevišķi nepatikusi. Kad Bartels teicis, ka esot dārgākā, kāda viņa veikalā esot, tad Viļņa kundze nemaz vairs neraudzījusies pēc labuma un skaistuma, bet likusi to tūdaļ iesaiņot un sūtīt uz mājām, ne pēc cenas neprasīdama. Kad apkakle mājās pienākusi Ziemas svētku vakarā, tad vecais Vilnis nemaz nebijis priecīgs par sievas dāvanas izvēli, bet stipri saraucis pieri, rēķinu saņemdams.</p>
                 <p>— Un tētis saka, — Balva turpināja savu stāstu, — ka Viļņam ar tiem veikaliem nemaz tik spīdoši neejot. Visa tā mašīnu būšana esot uz ļoti nereāliem pamatiem dibināta: par lētu naudu sapērkot visādas izbrāķētas, nogulējušās ārzemju mašīnas no nepazīstamiem ārzemju aģentiem, tad par divkārtīgu cenu pārdodot, tā, piemēram, uz dažiem separātoriem pelnīdami gandrīz vai simt procentu. Kad kādu tādu nogulējušos mašīnu blāķi dabūjot no rokas, tad vecais Vilnis rokas vien berzējot. Cik ilgi tā varot iet? Tādas mašīnas ilgi neturēšot, iešot ātri bojā, jauni pasūtinājumi nenākšot, pircēji zudīšot, un kas tad būšot? Kur vajadzētu domāt pašiem par savu ārzemju aģentūru dibināšanu, tur viņi palaižoties uz ārzemniekiem vien, — ko tie iesmērējot, par to viņi pateicoties ar lieliem procentiem. To visu jaunais Purmals tētim stāstījis un uzaicinājis viņu līdz ar citiem bagātniekiem nodibināt otru konkurentu mašīnu rūpniecības savienību.</p>
                 <pb/>
                 <p>— Vai visu to tev Purmals ballē stāstīja? — Gaida apvaicājās izklaidīgi.</p>
                 <p>— Nē, taču, es jau teicu, — ka Purmals tētim, tētis māmiņai un māmiņa man. Tēti Purmals ļoti aizgrābis, tas esot daudz ziķerīgāks nekā Ēriks ar savu teoloģiju. —</p>
                 <p>— Bet smukāks vismaz Ēriks esot, to taču Balva nevarot liegt, — Gaida kaitināja Balvu.</p>
                 <p>Neko daudz, bet kas tur no tāda smukuma tiekot.</p>
                 <p>Tādiem un līdzīgiem stāstiem Balva lūkoja izklaidēt māsīcai tumšos mākoņus no pieres. Kādreiz viņai arī izdevās izvilināt Gaidai kādu smaidu.</p>
                 <p>Janvārī Ēriks Vilnis bieži atnāca uz Troņmantinieka bulvāri pie Gobām un bija ļoti omulīgs, tā ka viņš sāka Balvai atkal labāk patikt, bet, laikam Balvu kaitinādams, tas brīžiem piegrieza vairāk vērības Gaidai. Visādi viņš izmēģinājās saistīt gaŗāku sarunu ar Gaidu, gan atcerēdamies par pagājušās vasaras Jāņugunīm Randavā, gan apprasīdamies par savu krustmeitiņu Līgitu, jokodams viņš Gaidu sauca par sērīgo Randavas princesi Saulgaidu, kas gaidot no pārjūras zemēm saules princi; kādreiz viņš bija tik pārdrošs, ka piedāvājās pats par viņas saulvedi. Gaida neņēma Ērikam Vilnim ļaunā viņa labsirdīgos jokus, bet pēc iespējas viņa izvairījās arī no viņa. To viņa darīja arī māsīcas dēļ kas vēl vienmēr nevarēja vienaldzīgi noskatīties, ka Ēriks interesējās vairāk par kādu citu. Uz Gaidu Balva nebija greizsirdīga, viņa redzēja, ka Gaida ar visām savām domām un jūtām bija citur visur, tikai ne pie Ērika.</p>
                 <p>Janvāŗa beigās Ēriks aizbrauca uz Mētraini.</p>
                 <p>Dzīve ritēja vienmulīgi uz priekšu. Skolā šai pusgadā Gaidai un Balvai bija daudz darba, jo gada beigās bija jāliek abitūrijs. Gaida ar prieku ķērās pie darba.</p>
                 <pb/>
                 <p>— Darbā sirds mieru rod, — tā viņa teica Balvai, kad tā kādreiz atkal žēlojās par savu sirdsmieru, kur Ēriks bija aizbraucis un Purmals kādu laiku nerādījās.</p>
                 <p>Dakteŗa Gobas kundze zināja par savas meitas nelaimīgo mīlestību un bija arī jau izgudrojusi līdzekli kā izārstēt pamatīgi šo slimību. Pēc skolas beigšanas viņa bija nodomājusi Balvu sūtīt uz ārzemēm papildināties franču un angļu valodā, vispirms Parīzē, tad Londonā. Šādam plānam bija sagaidāmi divi labumi: sadzīs sirdssāpes un iemācīsies smalki jaunās valodas, bez kurām tante Alise meiteņu izglītību nekādā ziņā nevarēja uzskatīt par galīgi nobeigtu. Franciski bērni jau gan bija iemācījušies agrā bērnībā no franču guvernantēm, bet pēdējos gados atkal aizmirsuši smalku izrunu. Dakteris Goba gan tādu pārsmalku meiteņu speciālizēšanu valodās nosauca par ārēju izglītības filigrānu, kuŗam mūsu robustā latviešu sadzīvē nav nekādas lietderīgas piemērošanas. Vispirms lai iemācoties pareizi un skaisti runāt savu pašu tautas valodu, kurā esot tik daudz neizceltu skaistumu; franču romānu lasīšanai viņu bērni mākot pietiekoši. Arī meitas vajagot sagatavot dzīvei un ne par dzīves statistēm vien.</p>
                 <p>Tādas ierunas Gobas kundze uzskatīja par vīra vienpusību un ietiepību, uz kuŗām viņai kā mātei nav jāklausās.</p>
                 <p>Arī Vaironu pēc ģimnazijas beigšanas viņa labāk būtu sūtījusi uz ārzemēm, vismīļāk, zināms, uz Parīzi. Bet par to dakteris Goba nekā negribēja dzirdēt un reiz par visām reizēm bija aizliedzis par to ieminēties un puikam galvu jaukt, kā viņš teica. Viņam, pēc viņas domām, bija tādi vecmodīgi uzskati; ka vīrietim dzīvei ir jāsagatavojas tajos apstākļos un tajā apkārtnē,</p>
                 <pb/>
                 <p>kuŗā tas dzīvos. Ja viņš grib vēlāk darboties tepat Baltijā vai Krievijā, tad viņam arī tepat uz to ir jāsagatavojas, jābeidz latviešu vai krievu skola un krievu universitāte. Tā esot lielākā aplamība jaunus puikas tūliņ pēc vidusskolas beigšanas šķūtēt ar skubu uz svešām zemēm projām. Tā viņi svarīgākajos dzīves gados, pārejas augumā, tiekot zināmā mērā izrauti ar visām saknēm no savas ģimenes un tautas. Un, kad tad atnākot atpakaļ, tad nekādi vairs nevarot iedzīvoties savos vecajos apstākļos un savā tēvzemē jūtoties lieki.</p>
                 <p>Ka Vairons, pēc medicīnas kursa beigšanas Krievijā, aizbrauktu uz ārzemēm papildināties vai specializēties, un varbūt paceļot, apskatīt dažādas svešas zemes un ļaudis, pret to dakteŗam Gobam nekas nebija pretī, tikai nekādā ziņā ne studēt ārzemēs, ja arī varbūt tam bija savi labumi, bet — tas bija riskanti. Jā, viņš bija pat tāds pedants, ka neklausījās uz sievas vēlēšanos sūtīt bērnus vācu skolās. Ilgi dakteŗa kundze bija karojusi pret latviešu skolām, pret kurām viņa sajuta dziļu antipātiju, jo viņai nepatīkot "tas gars", kas tajās valdot, un tur iemācoties sliktas manieres.</p>
                 <p>Dakteris pats atkal teica, ka viņam šis gars taisni patīkot un vācu skolu smalkajām ārējām manierēm viņš negriežot ne mazākās vērības. Viņš jau bija tāds rustikus! Viņš, piemēram, stingri noliedza Alises kundzei mācīt savus bērnus skūpstīt svešiem cilvēkiem rokas; ar pats sev viņš neatļāva. Tad, viņš bija iedomājies, ka viņa bērniem nevajagot vis kādu izlasītu aprindu bērnu sabiedrības, bet — jo viņu skolu biedri būtu no raibākām šķirām, jo labāk, dzīvē taču cilvēks nākot sakarā ar visādām šķirām, un tādēļ viņam jāmācoties jau no mazām dienām pazīt un cienīt visādu šķiru psīcholoģiju. </p>
                 <pb/>
                 <p>Un vēl dakteris Goba, gluži pretēji Alises kundzei, bija iedomājies; ka zemāko šķiru bērni esot enerģiskāki, pašdarbīgāki; no tiem viņa, inteliģenta, izlutinātie bērni varot vairāk mācīties, nekā kādās vācu patriciešu skolās. Viņš mēdza sacīt, ka mums jārada pašiem savas tradicijas — darba un īstas tautas mīlestības tradicijas, bet nav jālūko ar varu iespiesties svešās, mūsu zemnieku dabai nepiemērotās, ja negribam tapt smieklīgi. Feodāli aristokrati ir morituri visā pasaulē. Demokratija ir nākamības valsts forma. To visu tante Alise nelikās ne dzirdam. Viņa arī ļoti pretojās tam, ka Vairons pēc tēva prāta studēs medicīnu. Viņas sirsnīgākā vēlēšanās bija, ka viņš kļūtu par mākslinieku — skulptoru vai gleznotāju. Māksla kā profesija viņai izlikās vienu pakāpienu augstāka par praktiska aroda studiju, jo studēt taču tagad jau gandrīz vai katrs strādnieka dēls studēja. Balvu viņa sākumā bija nodomājusi Drezdenē izglītot mūzikā; jau no astotā gada viņa to ar klavierēm mocīja, lai gan tā neizrādīja ne mazākās apdāvinātības. Tagad gan šis nodoms bija atmests, jo Balva pati tam enerģiski pretojās.</p>
                 <p>Rudens ārzemju braucienam Balva pievienojās, un abas ar māti taisīja visādus plānus, tos vēl no tēva slēpdamas.</p>
                 <p>Gaida šajos Balvas sapņos ņēma maz dalības, tā strādāja cītīgi. Šajā pusgadā viņa vairāk tuvojās Korinnai. Korinna arī nopietni mācījās un priecājās uz vasaru, kad braukšot līdz ar savas skolnieces vecākiem uz viņu muižu Saratovas guberņā.</p>
                 <p>Gaida par vasaru nedomāja un negaidīja to; tā viņai nekāda prieka vairs nevarēja nest.</p>
                 <pb/>
                 <p>Ar Anitu viņa vairs nesarakstījās; viņa gribēja aizmirst Valdi. Domās viņa vēl vienmēr kavējās pie viņa. Cik reizes tā netaisījās rakstīt viņam — vēl tikai vienu pēdējo reizīti, — vēl tik vienu vienīgu vārdiņu viņa gribēja dzirdēt no viņa..</p>
                 <p>Mīlēt — nē, mīlēt viņa varēja tikai tādu pašu šķīstu, tīru, kāda bija viņa pati. Un Valdis — ak, Valdis tāds nebija...</p>
                 <p>Šausmas viņu pārņēma, kad viņa pieķēra sevi pie tādām domām. Ak, lai viņš dzīvo, kā viņam tīk — viņai vairs nav nekādas daļas gar viņu, gar — tādu!...</p>
                 <p>Sēmestris gāja uz priekšu. Darbā Gaida aizmirsās.</p>
                 <p>Reiz Anita atrakstīja Gaidai gaŗu vēstuli, to aicināja ar Balvu un Vaironu nākamo svētdien uz Mazpili. Pulciņam nu pašam esot savs "konspirātīvs" dzīvoklis, kuŗā notikšot Ilgona priekšlasījums par "laulības reformu". Viņa tos ievedīšot kā savus draugus; tik viņiem jādod goda vārds, ka nevienam lielam cilvēkam par to nepaudīs. Viņa gribot arī Gaidu redzēt un ar to parunāties; lai nākot.</p>
                 <p>Sākumā Gaida gribēja atteikt, bet kad pastāstīja Balvai un Vaironam, tie bija kā spārnos un pierunāja arī viņu. Arī Korinna labprāt gribēja iepazīties ar mazpilsētiņas biedriem un biedrenēm. Viņa sen bija vēlējusies pati iestāties Rīgā kādā skolnieku pulciņā; bet māte vienmēr tam stingri pretojās. Tagad Korinna negribēja palaist gaŗām izdevību iepazīties ar tādu lietu.</p>
                 <p>Gaida paziņoja Anitai, ka būs visi.</p>
                 <pb/>
             </div>
             <div type="chapter">
                 <head>25. LAULĪBAS REFORMATORU SAPULCE</head>
                 <p>Kādā marta mēneša svētdienā Gaida, Balva, Vairons un Korinna aizlaida uz Mazpili ciemā pie Pārupu Anitas.</p>
                 <p>Bija īsta agrīna pavasara diena ar atkusni un pirmajiem siltajiem saules stariem kā Purvīša marta gleznās.</p>
                 <p>Arī mūsu braucējiem bija pavasaŗa sajūta. Tikai Gaida sēdēja sarāvusies vagona kaktā un brīžam skatījās pa logu kūstošā sniega gaŗām skrejošās ainās.</p>
                 <p>— Visapkārt kūst sniegs... arī Randavā, — Varžu salā, Vilku gravā... visur būs atkal ziedonis.</p>
                 <p>Gaida domāja. — Ko gan Anita stāstīs? Ko gan viņa varēja stāstīt — par viņu. Viņš tāpat vien dzīvoja, kā dzīvojis līdz tam, un kā dzīvos arvien... Apprecēs kādu citu, kas viņu mazāk mīlēs un kas būs pieticīgāka ar viņa mīlestības atlieku mazumu... Viņam — neesot mīlestības. Nē, nē, viņam nav — to viņa tagad zina.</p>
                 <p>Balva ar Vaironu un Korinnu bija ļoti labā omā; uzvilka pat kādu jautru meldiju — vagons bija pustukšs, tikai pašā viņā galā sakņupuši sēdēja pāris Rīgas žīdiņu, uz Mazpili veikala darīšanās braukdami.</p>
                 <p>Pēc neilga brauciena vilciens apstājās, un mūsu pavasara cīruļu kvartets izlaidās laukā no šaurā sprosta.</p>
                 <p>Anita ar Mirtu un Zigurdu bija atnākuši pretī un kompānija kļuva vēl jautrāka. Visi tērzēdami aizgāja uz Zvaigznēm. Zvaigznes kundze bija stingra, bet labsirdīga </p>
                 <pb/>
                 <p>kundze, viņa no sirds priecājās, kad redzēja jauniešus omulīgi jautrus sev apkārt. Kad viņu omulība kļuva par skaļu, tad viņa atrāvās klusībā. Pati nebūdama izglītota, viņa, zināms, nevarēja sekot savu bērnu jaunajiem domu virzieniem, — nevarēja viņiem dot nekādus kompetentus aizrādījumus. Par savu dēlu Zigurdu viņa bija augstās domās, jo turēja to par ļoti apdāvinātu puiku, kas kādreiz ar labiem panākumiem spēs vadīt tālāk tēva atstāto veikalu.</p>
                 <p>Pēc kafijas visi aizgāja uz "konspirātīvo" pulciņa dzīvokli, kas atradās nomaļas ieliņas vecā sētas mājelē, kuŗa piederēja priekšējās lielākās ielas mājas alus veikalniekam. Dzīvoklis bija pilnīgi neapdzīvojams, tumšs un mitrs, ar mazu skārda krāsniņu kaktā, izlūzušu grīdu, zemiem griestiem.</p>
                 <p>Krēsla metās, kad Mazpils skolnieku pulciņa biedri un viesi sāka rasties kopā savās noīrētajās telpās. Istabas vienā galā bija neliels četrstūŗains galds, uz kuŗa aizdedza divās pudelēs iespraustas sveces; ap galdu bija daži vienkārši stiebriņu krēsli un gar sienu divi gaŗi, nekrāsoti koka soli.</p>
                 <p>Kad mūsējie ienāca, tad viņus apsveica jau sanākušie biedri. Zigurds tūdaļ pievienojās pie skolniekiem vadoņiem, kas sēdēja ap galdu un šķirstīja kādas aprakstītas loksnes.</p>
                 <p>Zigurds, sapulces vadonis, izvilka no kabatas mazu zvaniņu un pazvanīja.</p>
                 <p>— Silentium! Tagad mūsu biedrs Ilgons runās, turpinādams mana iepriekšējā priekšlasījuma "brīvā mīlestība" principu garā; par laulības reformāciju.</p>
                 <p>Iestājās svinīgs klusums, tad ģimnazists Ilgons, slaiks tumšmatis, dziļām, nopietnām acīm; nostājās galda galā, </p>
                 <pb/>
                 <p>pievirzīja degošās sveces sev tuvāk un, izvilcis no kabatas saburzītu papīra vīstokli, skaidrā, patīkamā balsī sāka lasīt.</p>
                 <p>— Cienījamie domu biedri, biedrenes!</p>
                 <p>Vispirms gribu sanākušajiem viesiem ar pāris vārdiem aizrādīt uz mūsu pulciņa mērķiem: mēs, Mazpils apzinīgie skolnieki un skolnieces, esam apvienojušies, lai kopējiem spēkiem sekotu modernās kultūras pulsa sitienam, tas ir, iet līdz ar mūsu laiku fizisko un psīchisko attīstību visā civīlizētā pasaulē. Šo attīstību galvenā kārtā, kā zināms, noteic un virza uz priekšu tie paši faktori, par kuŗiem jau Šillers teica:</p>
                 <p>"Bisweilen nicht den Lauf der Welt Philosophie zusammen haelt, Erhaelt sich das Getriebe Durch Hunger und durch Liebe."</p>
                 <p>Dabas zinātniski runājot, tie būtu divi dzinekļi: 1) pašuzturas dziņa un 2) sugas turpināšanas dziņa resp. vaislas instinkts. Pirmo iztirzā sociālpolitiskā ekonomija, un mēs to esam jau apskatījuši vairākos priekšlasījumos un diskusijās. Tagad mēs esam stājušies pie otras, t.i., pie sugas turpināšanas dziņas, ko dzejas valodā sauc par mīlestību.</p>
                 <p>Šās problēmas atrisināšanu uzsāka pagājušā priekšlasījumā biedrs Zvaigzne, runādams par mīlestības brīvību. Es to gribu turpināt un runāt par "pastāvošās laulības reformēšanu".</p>
                 <p>Pēc tās atziņas, pie kuŗas mēs visi gandrīz vienbalsīgi nācām, ka pastāvošā sabiedriskā iekārtā nav iespējama īsta mīlestība, ka tajā katrs baltais mīlestība zieds jau neuzplaucis tiek aizlauzts jeb pat nolauzts,</p>
                 <pb/>
                 <p>ka gandrīz pasakains ir tāds pāris, kas pirmā mīlestībā būtu abi nevainīgi snieguši viens otram rokas uz mūža derību; no visa tā izriet konsekvence, ka mums, jaunatnei, pašiem ir jārada attieksmes starp abiem dzimumiem. Mēs atzīstam vienlīdzīgas tiesības un pienākumus tā vīriešiem, kā sievietēm. Vīriešu tiesības līdz šim bija neierobežotas, tās mums brīvprātīgi ir jāierobežo, ja mēs gribam cienīt sievietē savu nākamo dzīves biedreni — mums jāuzglabā sevi tikpat tīrus kā viņas. Ar mīlestību mēs vispār saprotam tikai cēlas, daiļas garīgas un miesīgas tieksmes.</p>
                 <p>Tātad mums konsekventi jāprasa — pastāvošās laulības reforma.</p>
                 <p>Tā kā mēs atzīstam pilnīgu mīlestības brīvību, tad mēs neatzīstam vispārīgi — nekādas ārējas saites. Laulība ir — kad divi cilvēki, kas mīl, viens otram sniedz roku uz dzīves kopību, kā garīgu tā miesīgu, pirmā kārtā garīgu — to lai katrs iegaumē labi! Jo kur nav garīgas kopības, tur arī nevar uz ilgāku laiku pastāvēt miesas kopība. Uz mīlestību pamatojas laulība, uz sugas turpināšanu tā iziet. Tas tā ar normāliem apstākļiem un individiem. Saprotams, no šīs normas var atkāpties dažādas slimīgas, perversas parādības, kuŗās cilvēks pat var zaudēt katru cilvēka cieņu un pilnīgi līdzināties lopam. Ne šādiem perversiem indivīdiem un garīgiem psīchopatiem mēs sludinām mīlestības brīvību! tie ir tie, kas sabojā un apgāna katru skaidru un ideālu pasākumu, ne šādiem subjektiem arī vajadzīga kāda laulības reforma.</p>
                 <p>Mūsu galvenā prasība ir — ka divi cilvēki saistās uz miesas kopību vienīgi tikai aiz mīlsetības un ne aiz citiem kādiem aprēķiniem. Šādas saites ir dabiskas un</p>
                 <pb/>
                 <p>nesaraujamas un tām nevajag nekādu ārēju spaidu likumu. Divi cilvēki, kas vienojušies dziļā mīlestībā, turēsies kopā arvien un arvien viņu saites taps ciešākas un viņi viens otram tuvāki.</p>
                 <p>Turpretim — laulība, kas slēgta aiz aprēķina, bez mīlestības, ir un paliek par naudu pirkšana un pārdošanās, t.i., — prostitūcija. Pret to lai protestējam mēs, jaunatne. Prostitūcija ir visnecienīgākā cilvēcē, tās vēsture ir veca, uz to atsaucas tās atzinēji, tā sniedzas sena pagātnē. Jā, tur, vecajā Grieķijā viņai bija ziedu laiki, kur sievietes cilvēcīgais stāvoklis bija vispār ļoti zems; hetēras un kurtizānes tur varēja ikkatrs pirkt par naudu; viņas tomēr baudīja vēl zināmu cienību no pilsoņiem, ja viņas bija skaistuma kulta priesterienes. Lai atceramies vien lielā stratēģa Perikla laikmetu, Grieķijas ziedu laiku... Tā bija visas Hellādas augstākās attīstības pakāpe, bet arī — pirmais krišanas solis. Hetērisms šeit ieņēma ievērojamu vietu. Grieķu lielais gars, miesas tieksmju pārņemts, deģenerējās.</p>
                 <p>Tagad mūsu modernā cilvēcīgā apziņa ir tiktāl garīgi augusi un attīstījusies, ka mēs mīlestības būtību vērtējam augstāk par acumirkļa miesas baudu. Jā, mēs kaunamies par tādu, kas tikai par naudu spēj sev mīlestību pirkt, kas iziet naktī uz ielas jeb aizbrauc tālās, slepenās pilsētas nomalēs, ka neviens rads, ne draugs, ne pazīstams to ne redz, ne dzird... Tur tāds nožēlojams garīgs invalids meklē savām zemajām, izvirtušajām miesas tiekšmēm brīvību, iztrakoties kustoniskās orģijās. Vīrieši attaisno sevi ar to, ka viņu daba to prasot, viņos ar zināmu vecumu rodoties vajadzība pēc miesīgas satiksmes ar sievieti, un, tā kā pastāvošā sociālā iekārtā vīrieši priekš divdesmitpiektā gada</p>
                 <pb/>
                 <p>nevar apprecēties, tad viņi esot piespiesti pirkt par naudu sievietes miesu, t. i.; — prostituēties un nereti iegūt arī vēl piedevām visādas slimības. —</p>
                 <p>Es jums saku jūs, sievietes, — neticiet! Nav mums, vīriešiem, agrā jaunībā tādu nevaldāmu vajadzību. Tikai padodamies neķītrībām, alkoholam un visādiem kairekļiem mēs zaudējam pašsavildīšanās spēju. Arī grieķi un romieši atzina, ka seksuālai atturībai jaunībā ir labdarīgs iespaids uz miesas attīstību un garīgu darba pēju. Tā Aristofans savos Mākoņos tēlo atturīgus jaunekļus kā spēka un veselības spilgtus piemērus; un turpat nešķīstos kā gļēvuļus ar mazasinīgu pelēki bālganu ģīmja krāsu, diloņslimnieka krūtīm u. t. t. Horācijs par čīkstētajiem saka; ka tie abstinuit vino venereque. Tacits cildina veco ģermāņu vēlo mīlestības baudu. Tikai modernās medicīnas domas ir dažādas, bet arī tur lielākā daļa nopietno zinātnes vīru ir par atturību. Kādas sekas ir pirmajam nešķīstajam solim? Pēc notikušās grēkā krišanas mūsu dvēsele sāpīgi ieraudas par zaudējumu. Žēlabas... izmisums... Naids un atriebības kāre mūs sagrābj, pret ko? Zināms, ne pašiem pret sevi, bet pret sievieti. Sievietes burvīgi cēlais tēls, kas līdz tam pārvaldīja mūsu fantaziju, mūsu skaistākos sapņus un ideālus — ir aptumšots, apgānīts. Tas, ko mēs ieguvām, bija — riebums, un mēs to attiecinām uz visu sieviešu dzimumu, mēs to tagad nicinām. Un, jo daiļāks bija mūsu sievietes ideāls, jo dziļāks tagad mūsu naids un necieņa pret to. Reiz mūsu svētums zudis, mēs krītam arvienu dziļāk un dziļāk. Šķīstie mīlestības sapņi izgaist, maigākās jūtu stīgas nocietējas... mēs sievietē vairs neredzam to, ko līdz tam, bet to, ko atradām zaņķī. Ka dzīves</p>
                 <pb/>
                 <p>pavasaris ir zaudējis savu burvīgumu, par to mēs vainojam sievieti un apkraujam to lāstiem. Pēc tā, kā vīrietis spriež par sievieti, var zināt viņa paša morālisko līmeni. Sieviešu naidnieks Euripids saka: vīrieša parce ir sieviete, viņa ir tā, kas viņa dzīves pavedienu vērpj tumšu jeb zeltītu. Kad viens ir grēkā kritis, tad viņam ir dadzis acīs citu nevainība, tas kārdina un pavedina otru, līdz tas top grēkā līdzīgs. Otrs potē tālāk grēku trešam, un tā tas iet no viena uz otru, arvien tālāk. Tikai retais spēj pastāvēt pret tādiem vilinājumiem.</p>
                 <p>Tās ir nebūšanas, pret kurām ir jākaŗo visādiem līdzekļiem. Vispirms, lai katrs gādā par to, kā var agri apprecēties.</p>
                 <p>Gadās, ka divi, kas mīlestībā kopā devušies, tomēr ir maldījušies, bet maldīties ir cilvēcīgi. Ja divi cilvēki nāk vēlāk pie tādas atziņas, tad viņu laulība ir dabiski atcelta, viņu miesīgai kopībai vairs nav nekāda morāliska pamata, un viņi abi ir brīvi. Zināms, būs gadījumi, kuŗos šķirties nebūs viegli, bet tas atstājams izšķirt katram pašam. Ka vienu otru reizi gadīsies kādas pārestības, tas ir neizbēgami. Bet katrā ziņā šis pārestības būs daudz mazākas par tām, kas notiek tagad pārpār visās laulībās. Laimīgu laulību vispār vairs nav, ja nerunā par mazāk izglītotām laužu šķirām, kuŗās vaislas instinkts vēl ir diezgan veselīgs, un vīrietis un sieviete tuvojas viens otram tīrā mīlestībā.</p>
                 <p>Tagadējo laulību sajūt kā spaidu tā vīrieši, kā sievietes. Vīrieši panes tikai laulības smago nastu, tai līdzās piekopdami prostitūciju. Sievietei ar laulību tiek ņemtas katras cilvēcīgās tiesības, viņa top tiesiski nepilngadīga, visa viņas manta pāriet vīrieša rokās,</p>
                 <pb/>
                 <p>un vīrs, kā aizbildnis, var darīt ar viņas īpašumu, kas tam patīk. Viņa var noskatīties, ka viņas vīrs, kas viņu vairs nemīl jeb nekad nav mīlējis, ar viņas naudu iet pie citām sievietēm. Tāda ir tagadējās laulības aina! Kura sieviete, brīvā laulībā būdama, to mierīgi pieļautu? Tagad viņai cits nekas neatliek kā raudāt, rokas lauzīt un matus plūkt.</p>
                 <p>Tāpēc, sievietes, nepērciet sev vīrus par naudu, nesaistiet viņus ar varu pie sevis jeb ar viltu: vienīgais līdzeklis ir — mīlestība.</p>
                 <p>Tagadējais jēdziens par vīra godu ir tik sagrozīts, ka šādu vīru — Alfonsu, kas apņēmis sievu bagatības dēļ, neviens nedomā nosodīt. Turpretim, visi apskauž, — tam ir laime! Bet vajag tikai dziļāk ieskatīties šādā goda vīra "laimē"... Par naudu viņš pārdevis savu miesu un dvēseli — viņš ir legālizēts prostitūets. Viņa dzīves prieks tagad top lēta izprieca un bauda. Ka par kādu garīgu kopību šādā laulībā nevar būt ne runa, tas pats par sevi saprotams. Tiklīdz tāds goda vīrs top savas sievas zelta kungs, tā pats viņš top šī zelta vergs un sev par verdzeni padara sievu. Tālākās sekas — naids, karš, rupjas attieksmes sievas un vīra starpā. Kā gan tas citādi lai arī varētu būt! Saprotams, ka tādam cilvēkam jaunības cēlie ideāli jau sen izgaisuši. Mīlestībā tas jau visu ko ir piedzīvojis, un sieva lai ņem par labu to, kas vēl tam atlicies. Daudz tas katrā ziņā nebūs! Reiz cilvēkam ir zudis spēcīgais, dzenošais faktors — mīlestības sajūsma, viņš arī vairs nevar censties ne pēc kāda augstāka mērķa, viņa tieksmes nesniedzas tālāk par savu zemāko "es".</p>
                 <p>Cienījamie biedri un biedrenes, es beidzu savu apcerējumu "par laulības reformēšanu" un atstāju jums</p>
                 <pb/>
                 <p>tematu izsmelt pilnībā. Tad kopēji izstrādāsim gala rezolūciju. Mans gala vārds: mīlestību padziļināt, un līdz ar to padziļināt visu dzīvi, lai ir viens no mūsu, jaunatnes, svarīgākajiem uzdevumiem! —</p>
                 <p>Ilgons atkāpās no galda gala. Skaļi aplausi no visām pusēm viņu pavadīja, kad viņš atsēdās līdzās Mirtai, kas lepni smaidīdama viņu saņēma un slepus spieda viņa roku. Viņš noguris slaucīja sviedrus un neveikli pasmaidīja Mirtai pretim.</p>
                 <p>Zigurds Zvaigzne pazvanīja.</p>
                 <p>— Biedrs Ilgons savu referātu beidzis, kam būtu kas ko piezīmēt?</p>
                 <p>Pieteicās daudz runātāju. Katram bija savs vārds sakāms šajā jautājumā. Arī Korinna pieteicās par runātāju. Viņai kā viešņai tika dota priekšroka, un viņa ieņēma pie galda atstāto Ilgona vietu.</p>
                 <p>Korinna iesāka: — Cienījamie klātesošie!</p>
                 <p>Es gribētu teikt — domu biedri, jo es, runājot par laulību, caurcaurim pievienojos cien. priekšrunātāja attēlotajam viedoklim.</p>
                 <p>Vispirms man jāsaka, ka es ļoti priecājos, ka man ir dots gadījums iepazīties ar jums, ar jūsu centieniem un mērķiem, kas man ir vislielākā mērā simpatiski. Tie paši ideāli un centieni apgaro arī mūsu jaunatni lielpilsētā, par to jūs varat būt pārliecināti, mēs esam ar jums pilnīgi solidāri. (Klātesošie aplaudēja). Tagad runājot par laulības problēmu vispār un par tās reformēšanu sevišķi, cienījamais priekšrunātājs, kā vīrietis, man šķiet, par maz uzsvēra sugas turpināšanas gala iznākumu, tas ir — bērnu. (Bravo! bravo! meitenes aplaudēja). Tas viņam piedodams, bet mēs, kā sievietes,</p>
                 <pb/>
                 <p>nevaram pavirši pāriet pāri šim faktoram. Sugu turpināt var arī bez jebkādas laulības, tātad zinātniski uz šo dziņu laulība nepamatojas. Tā tas ir noticis dabas tautās un vēl notiek šo baltudien pie mežoņiem. Bet līdz ko kādā tautā ir sākusi izplatīties civīlizācija, tā cilvēki aiz ekonomiskiem iemesliem ir meklējuši kādu šaurāku, ciešāki saistītu sadzīves formu. Un tā ir radusies pirmā kārtā ģimene, tad valsts un tā tālāk.</p>
                 <p>Bet no otras puses, civīlizācijai attīstoties līdz augstākajiem pakāpieniem, kultūrai sasmalcinājoties, cilvēkā rodas atkal cita, pretēja dziņa — pēc personīgas brīvības, pēc neatkarības.</p>
                 <p>Ir viegli saprast, ka, lai mēs laulības un mīlestības jēdzienu ņemtu cik brīvi, laulība zināmā mērā būs arvien zināma nebrīvība un saites, lai cik maigas būdamas. Tagadējos apstākļos reformēt uzreiz visu laulības iestādījumu ir pilnīgi neiespējami un nebūtu arī ieteicami. Tādēļ labāk ir ķerties pie lietas no tādas puses, kas šimbrīžam dzīvē izdarāma.</p>
                 <p>Pie sugas turpināšanas instinkta izšķiŗ — vaislas dziņu, kas ir pārsvarā vīrietī, un — pašu sugas turpināšanas dziņu, kas pārsvarā sievietē. Tas ir, sievietei ir iedzimta lielāka ilgošanās pēc bērna nekā vīrietim.</p>
                 <p>Tagadējos apstākļos sievietei ir gluži neiespējams tapt par māti ārpus laulības. Tādēļ daudzas sievietes dodas šajā, bieži tik apkaunojošā verdzībā, lai taptu mātes. Šai stiprai dabiskajai dziņai sievietes dažkārt upurē visu savu individūalitāti, sevi visu, tādēļ viņas bieži pērk par naudu sev vīrus. Tas ir briesmīgi smags aizspriedumu lāsts; kas apdraud sievieti — ārlaulības māti. Viņam līdzīga otra nav. Ikgadus tas prasa neskaitāmus sieviešu dzīvību un dzīves upuŗus. Man</p>
                 <p>šķiet, šis būtu pirmais aizspriedums, pret kuŗu arī pastāvošā sociālā iekārtā ir iespējams pacelt roku, tas ir, prasīt pēc sievietes mātes tiesībām. Vakareiropā jau sen atskanējis šis sievietes ilgu sauciens. Tur tiek dibinātas māšu aizsardzības biedrības, bet — tikai "kritušām" sievietēm mātēm. Mums, sievietēm, ir jāprasa, ka tāda definīcija "kritušas sievietes mātes" vispār tiek iznīcināta, mums jāprasa, ka sieviete, kas ārpus laulības top māte, ar to nevis krīt sabiedrības acīs, bet — ceļas, jo viņa pati gribējusi bērnu, pati arī uzņemas par viņu gādību, kas sievietei ir grūtāka nekā vīrietim, jo viņas fiziskais spēks ir mazāks un viņas darbs tiek mazāk vērtēts. Šādas sievietes uzskatāmas par varonēm, jā, pirmās tādas pravietes būs pat mocekles, viņas nomētās ar akmeņiem, viņām atraus maizes kumosu, tām darbu nedodot. Pret šo bargo aizspriedumu mums jācīnās pašām, te mums vīrieši nevar līdzēt.</p>
                 <p>Tad ir sievietes, kas velk grūto laulības jūgu, kurām tās upurējušas visu savu garīgo un materiālo mantu, lai būtu mātes un tomēr nav tapušas, jo — viņu vīri ir neauglīgi. Ir sievietes, kuŗas būtu varējušas būt labas mātes, tādā kārtā neauglīgi velk savu bezprieka mūžu. Arī šādām sievietēm ir jāprasa mātes tiesības ārpus laulības robežām.</p>
                 <p>Tādu gadījumu dēļ, es domāju, sievietes mātes tiesību atzīšana ir viens no svarīgākajiem faktoriem laulības reformācijas lietā.</p>
                 <p>Man šķiet, tiklīdz sieviete, ārlaulības māte, nebūs apdraudēta no sabiedrības aizspriedumu lāsta, un tālāk, ja ārlaulību bērniem būs vienlīdzīgas tiesības ar likumīgas laulības bērniem, tad daudzām inteliģentākām sievietēm pašām no sevis pāries precēšanās kāre,</p>
                 <p>un laulības spaidu likums kritīs pats par sevi kā savu laiku pārdzīvojis. Jā, laulība tagadējā formā ir tikai aizspriedums!</p>
                 <p>Korinna beigusi paklanījās un atnāca nost no runātāju vietas. Atkal atskanēja skaļi aplausi. Meitenes sauca "Bravo; bravo!"</p>
                 <p>Pēc tam runāja vēl vairāki jaunekļi un jaunavas, bet visi pa daļai atkārtoja to pašu Ilgona un Korinnas izteikto. Galu galā laulības reformātori vienojās kopīgas rezolūcijas pieņemšanā:</p>
                 <p>Laulība reformējama galvenā kārtā: 1) atzīstot par vienīgi morālisko mūža derības noslēgšanas pamatu abpusēju mīlestību bez citiem blaku aprēķiniem;</p>
                 <p>2) katram principiāli no pašas agras jaunības atsakoties no katras mīlestības pirkšanas jeb pārdošanās reps. — prostitūcijas;</p>
                 <p>3) atzīstot vienlīdzības tiesības visiem bērniem, vienalga, kādā laulībā tie būtu dzimuši.</p>
                 <p>Tad debates tika beigtas, un sākās omulīga viesīga sadzīve. Zigurds atgādināja, ka saimniekam vajagot maksāt tribūtu par īri. Nodevas pastāvēja tādā veidā, ka no viņa alus dzertuves pēc ikreizēja priekšlasījuma vakara bija jāņem zināms daudzums pudeļu alus, kuŗu kopīgi nodzēra. Kam alkohols bija gluži pretīgs, tas netika piespiests, bet to gan arī uzsktīja par nepilnvērtīgu biedru, kas negribēja nest kopīgas nastas. Ezergailis, saukts "dēliņš", tāds padrukns zēns ar sarkaniem vaigiem piespiedās turēt līdz; bija arī gan tādas, kas uzskatīja par sevišķu drosmi nepalikt pakaļ viskārākajiem dzērājiem, puikām; dažas nemanot izlēja savas glāzes grīdas izpuvušajās šķirbās. Tāpat arī daži puikas. Kārta pienāca arī viesiem.</p>
                 <pb/>
                 <p>Vairons iztukšoja savu glāzi sausu līdz dibenam aiz tīra entuziasma. Balva pagaršoja drusciņ, Gaida arī. Korinna pavisam atteicās, par ko Vairons it kā nokaunējās. Anita savu glāzi izlēja pa logu, ko Zigurds viņai stipri ņēma ļaunā. Ilgons ar Mirtu abi izdzēra pa glāzei. Bija viena daļa gribētāju, kas omulīgi dzēra vienu glāzi pēc otras, iztukšot pudeles taču vajadzēja.</p>
                 <p>Bet tik ilgi viesi nevarēja palikt, viņiem bija jāsteidzas uz vilcienu. Anita ar Zigurdu un Mirtu viņus atkal pavadīja uz staciju. Viņiem pievienojās arī Ilgons.</p>
                 <p>Visi bija ļoti apmierināti, tikai par Gaidu nevarēja zināt, ko viņa domāja, jo viņa visu laiku klusēdama noklausījās un noskatījās.</p>
                 <p>Uz staciju ejot, Anita paņēma Gaidu zem rokas.</p>
                 <p>— Nu, kā tev patika mūsu pulciņā?</p>
                 <p>— Nekas, tīri labi. Klausījos ar lielu interesi.</p>
                 <p>Anita bija priecīga, ka Gaidai paticis. Viņa sāka plašāk stāstīt par pulciņa programmu un mērķiem; varēja redzēt, ka viņa bija ieinteresēta ar visu dvēseli. Redzēdama, ka Gaida klausās tikai ar pus ausi un likās sagurusi, Anita grieza valodu uz citu pusi.</p>
                 <p>— Kāpēc tu man vairs nemaz neraksti? — Anita jautāja.</p>
                 <p>— Tāpat es tev varētu prasīt, — Gaida atteica.</p>
                 <p>— Es tev arī aizrakstīju pirmā.</p>
                 <p>— Es tev atbildēju un atbraucu šurp pie tevis.</p>
                 <p>— Es ļoti priecājos, atkal tevi redzot. — It kā vainas apziņa bija dzirdama Anitas balsī.</p>
                 <p>Gaida klusēja.</p>
                 <p>— Valdis man arī reti raksta. — Anita nedroši iebilda.</p>
                 <p>Gaida klusēja.</p>
                 <pb/>
                 <p>— Viņš apprasās vienumēr pēc tevis; kā tev labi klājoties, ko tu darot?</p>
                 <p>Gaida klusēja.</p>
                 <p>— Kālab jūs abi vairs nesarakstāties?</p>
                 <p>— Kālab tu jautā, Anita, tu ļoti labi zini.</p>
                 <p>— Nudien, es nezinu nekā. Es taču neesmu viņu redzējusi kā pērn, vasaru un, kas jūsu starpā noticis, par to ne viņš, ne tu man neesat stāstījuši.</p>
                 <p>— Pirms tu mani izjautā, varēji labāk iesākt ar savu brāli.</p>
                 <p>— Ak, es desmitām reižu esmu viņam prasījusi, daudzkārt viņu vēstulēs bārusi — es zinu, viņš ir vainīgais — bet viņš man uz to nekad ne ar pušplēstu vārdu neatbild. Tik prasa arvien par tevi, katrā vēstulē. Ja nebūtu tevis, tad viņš laikam vispār man nerakstītu. Es jūtu, ka viņš ir nelaimīgs, un es redzu, ka arī tu neesi laimīga.</p>
                 <p>— Tas tavs personīgs uzskats, es tev to nekad neesmu teikusi.</p>
                 <p>— Tu to man arī nekad neteiksi, to es zinu un tas man sāp. Gaida, kāpēc tu man neuzticies? Varbūt es jums varētu palīdzēt salabt. Es esmu pārliecināta, ka jūsu starpā ir noticis kāds pārpratums. Gaida, es zinu, kā Valdis tevi mīlēja, bet tu viņu nosodīji, varbūt nežēlīgi, netaisni, — tu nostājies par augstu, ka viņš vairs pie tevis nevarēja tikt klāt. Es zinu, viņš tamlīdzīgi rakstīja man.</p>
                 <p>— Ko viņš dara, kā viņam labi klājas? — Gaida aizsmakušu balsi izgrūda.</p>
                 <p>Anita priecīgi uzskatīja Gaidu sānis.</p>
                 <p>— Viņš darbā meklējot atrast dzīves nozīmi, ticību</p>
                 <pb/>
                 <p>mīlestībai viņš esot zaudējis, zinātne ir viņa dzīves mērķis.</p>
                 <p>— Labs mērķis.</p>
                 <p>— Vai drīkstu to viņam teikt un sveicināt no tevis?</p>
                 <p>— Jā. — Gaida nervozi sakustējās, it kā nožēlodama savu "jā", un pasteidzās drusku uz priekšu. Anita to saprata, ka Gaida vairs negribēja turpināt šo sarunu. Viņa arī apklusa.</p>
                 <p>Jaunie laulības reformātori silti atvadījās. Viesi iesēdās vagonā un brauca uz Rīgu. Visi jutās it kā saguruši un klusēja, katrs pie sevis pārdomādams redzēto un dzirdēto.</p>
                 <p>Visi pavadīja Korinnu līdz mājām un tad atgriezās Troņamantnieka bulvārī.</p>
                 <p>Gaida, mājās pārbraukusi no sapulces, bija visai nopietnā sajūtā. Vārds "laulība" tagad skanēja viņas ausīs tik svešādi. Pēc dzirdētā priekšlasījuma viņai šis jēdziens tapa plašāks un it kā noteiktāks. Slepus viņa novēroja Balvu, gribēdama uzminēt viņas jūtas un domas. Kā redzams, tad Balvu nodarbināja tas pats jautājums, jo viņa pagriezās uz Gaidu un prasīja:</p>
                 <p>— Nu, Gaida, kā tu esi apmierināta ar laulības reformācijas projektu?</p>
                 <p>— Es esmu mierā, — Gaida īsi atteica.</p>
                 <p>— Es nezinu, man izliekas viss drusku pārspīlēti, es pat visu nesapratu, ko viņi domā, kā viņi grib ienest dzīvē šos savus principus, un man arī šķiet, ka mēs vispār nevaram spriest par lietām, kuŗas nepazīstam, tās jāatstāj precētiem cilvēkiem, vai nē, kā tu domā?</p>
                 <p>— Tad tev cits nekas neatliek kā papriekš apprecēties un tad spriest. Pēc manām domām taisni mums pašām ir jāpārdomā un jāapspriež, jo tu redzi, ka no mums</p>
                 <pb/>
                 <p>viss, kas saistās ap mīlestību un laulību, tiek glabāts aiz septiņām atslēgām, un, ja mēs neatdarām acis iepriekš lietas īstenībai, tad mums cits nekas neatliek kā aizsietām acīm upurēties nezināmam dievam, mums sievietēm. Taisni tagad ir laiks, kad mums nopietni jāapsver svarīgākais dzīves solis, iekāms vēl nav par vēlu.</p>
                 <p>— Bet tā; no tādiem brīviem izteicieniem... man bija ļoti kauns... tev ne?</p>
                 <p>— Jā, sākumā es arī jutos it kā pārsteigta — tas viss bija tik neparasti — dzirdēt vīriešu sabiedrībā runājam par lietām, par kuŗām mēs, meitenes tikai zem četrām acīm paslēptuvē mēdzam spriedelēt. Bet drīz es apradu, un sirsnīgi domātā lietišķība mani pilnīgi sajūsmināja šai lietai.</p>
                 <p>— Jā, vēlāk jau man arī pārgāja tā neomulība. Tu, Gaida, kā būtu, ja mēs arī šeit Rīgā kur piedalītos?</p>
                 <p>— Redzēsim vēlāk.</p>
                 <p>— Kā tev patika Korinnas runa?</p>
                 <p>— Viņa runāja ar pārliecību un ar sajūsmu. Es ļoti mīlu Korinnu.</p>
                 <p>— Es arī. Bet redzēsim, kā viņa dziedās, kad samīlēsies, vai tad arī tikai domās par maternitāti.</p>
                 <p>— Jā; to es arī labi nevaru saprast Man šķiet, ka mīlestībā cilvēks par citu neko nedomā kā pats par sevi un savu laimi; vismaz manis pēc lai izputētu visa pasaule un nebūtu neviena pēcnākamā, ja tik es varu mīlēt un tapt mīlēta!</p>
                 <p>Gaidas acis sajūsmā iemirdzējās. Balva viņai pievienojās tiktāl un piebilda, ka viņa gan par bērniem esot domājusi biežāk.</p>
                 <p>Abas vēl gultā klusītiņām ilgi pārrunāja un pie sevis pārdomāja svarīgo lietu.</p>
                 <pb/>
             </div>
             <div type="chapter">
                 <head>26. KAS LŪZIS – SALŪZIS</head>
                 <p>Mācības gads tuvojās baigām. Lieldienās Gaida uz mājām nebrauca, bet palika Rīgā, jo Balva lūdza. Viņai "onkuļa" Ērika dēļ bija lieli sirdēsti... Kopā ar Korinnu visas gatavojās uz gala eksāmeniem. Mācītājs Goba atbrauca dēliem pakaļ, paciemojās dienas divas un aizbrauca. Pēc Lieldienām Gaidu apciemoja māte. Pēc Randavas Gaida neilgojās, — nebija vaļas. Svētdienās pāra reizes atkal visi četri aizbrauca uz Mazpili — ciemā pie Pārupu Anitas.</p>
                 <p>Priekš Vasaras svētkiem sākās eksāmeni; kas prasīja lielu uzmanību. Gaida strādāja ar Balvu dienām un naktīm. Balva sekoja Gaidas priekšzīmei, vairs nekur negāja un darbā meklēja sirdsmieru... Abas rija paaugstinātās porcijās Bloda graudiņus — pret bālajiem vaigiem un iekritušajām acīm. Dakteris Goba skaitās par sasodītajiem eksāmeniem, kas māca nost meitenes, un Alises kundze par vari gribēja atturēt meitu no šīm mocībām. Bet Balva vairāk klausīja draudzenēm, kas viņu klusībā pierunāja neatkāpties.</p>
                 <p>Vairons viens pats vakaros gāja uz teātŗiem. Balvai gan bija aizdomas, ka ne ik reiz viņš gāja uz teātŗiem, bet laikam piedalījās kaut kur kādās sapulcēs; viņa bija redzējusi pie viņa visādu literātūru, kuŗu viņš slēpa, un sarunās ar viņām viņš lika manīt tādu svešādu erudīciju. Varēja pēc visa redzēt, ka viņam radusies </p>
                 <pb/>
                 <p>kāda jauna, spēja dzīves interese, kas aizņēma viņu visu, pat Korinnai viņš piegrieza mazāk vērības. Korinna ļoti aizrāvās ar mazpiliešiem un gandrīz vai ik svētdienas brauca turp diskutēt un aizstāvēt sieviešu lietu.</p>
                 <p>Eksāmeni beidzās visām trim labi. Nolika un nosprieda nākamo gadu iet vēl astoto, paidagoģisko klasi. Arī Balva brīvprātīgi atteicās no sava ārzemju brauciena, pret ko gan, kā par brīnumu, daktera kundze neprotestēja. Vai viņai varbūt bija kādi jauni nodomi?... Bija nospriests Gaidu, Balvu un Vaironu kopā iesvētīt Randavas baznīcā. Pēc skolas slēgšanas jaunieši jautrā garā aizbrauca uz mācītājmuižu. Tur viņiem kā ceturtā vēl pievienojās Anita.</p>
                 <p>Mācītājs Goba iesvētīšanu ņēma nopietni. Katru dienu stundas divas viņš noturēja jauniešus pie sevis rakstāmistabā jeb kādreiz, kad bija karsts, dārza lapenē un diskutēja ar viņiem par bībeles tekstu. Lieta nebija tik vienkārša, Vairons un Anita bieži nāca ar jautājumiem, uz kuŗiem viņam grūti nācās dot tiešu atbildi. Arī Gaida kādreiz lūkoja ievadīt savus mūžības jautājumus par "visas esmes pēdējiem iemesliem", bet citu klātbūtē viņa kautrējās tēvam pretī runāt. Balva reti kādu vārdu piebilda no savas puses, viņa maz tagad spēja interesēties gar blakus lietām, jo bija aizņemta ar savas pirmās, neizdevusās mīlestības atgaitu. Kopā ar Gaidu viņas abas mācījās bībeles pantus, katechismu un baznīcas vēsturi. Anita studēja kopā ar Vaironu. Mācītājs Goba stingri noprasīja; nelīdzēja nekas, bija jāizmācās viss.</p>
                 <p>Svētdien priekš Jāņiem bija iesvētīšanas diena. Gaida bija apātiski vienaldzīga, par ko mācītāja kundze</p>
                 <pb/>
                 <p>ļoti skuma un mācītājs žēlojās, ka tā, lūk, pilsētas samaitājot jaunības bērnišķīgo garu!</p>
                 <p>Sestdien bija sabraukuši no Rīgas dakteris Goba ar kundzi, Ēriks Vilnis un advokāts Purmals. Ar pēdējo dakteris tagad bija kā saistīts visādām darīšanām un projektiem.</p>
                 <p>Balva bija svētsvinīgi nopietna un uztraukta.</p>
                 <p>Gaida kavējās sāpīgās atmiņās. Viņa klusībā cerēja, ka Valdis atbrauks uz Anitas iesvētīšanu. Arī Anita gaidīja brāli. Baznīcā Gaida pameta acis uz soliem, kur sēdēja Gailēni, tēvs un māte, kāda radiniece no Rīgas, Zigurds, Mirta un Ilgons. Cita neviena viņa neredzēja...</p>
                 <p>— Viņa nav!... Gaida sēri nopūtās. Viņa nedzirdēja tēva svētību, instinktīvi viņa pielika pie lūpām biķeri, — drebuļi pārskrēja pār miesām — biķeris bija auksts, vīns nelabs, viņa nemīlēja vīnu nekad. — Viņa nav! — tikai atsaucās viņas sirdī. Un nebūs nekad... Lielas asaras noritēja pār viņas vaigiem. Mācītājs paskatījās nopietni aizgrābts uz savu bērnu un bija mierā, ka taču pēdīgi viņam izdevies aizkustināt viņas sirds stīgas...</p>
                 <p>Tad viņš svētīdams uzlika rokas uz jauniešu galvām. Gaida dzirdēja, ka viņš drebošu balsi sacīja: "Staigājiet Dieva mierā! Amen!"</p>
                 <p>— Dieva mierā!... Gaidai gribējās iesmieties skaļi, sirds tā sāpēja... Vai viņš šodien arī domā par viņu, viņas lielajā dienā? — Nē, viņš nedomā . .</p>
                 <p>Visi četri iesvētītie bērni sabučojās ģērbkambarī. Mātes slaucīja aizgrābtības asaras. Arī Ēriks Vilnis un Purmals likās aizkustināti un svinīgi apsveica iesvētītos.</p>
                 <pb/>
                 <p>Ārā ejot, Anita pavilka Gaidu sānis un iespieda viņai rokā mazu vīstoklīti. Gaida to mechaniski iebāza kabatā un noskatījās, kā Zigurds palīdzēja Anitai iekāpt ratos un kā Vairons viņai ilgi noskatījās pakaļ.</p>
                 <p>Svētsvinīgi klusēdami, visi pārbrauca mācītājmuižā.</p>
                 <p>Tikko mājās pārbraukusi, Gaida iedomājās Anitas doto vīstoklīti un, sānis pagājusi, izvilka to no kabatas.</p>
                 <p>Pametusi acis uz salocīto papīru, viņa nobāla, ceļi viņai tapa uzreiz tik vāji, rokas trīcēja. Viņa pazina rokrakstu, — tā bija vēstule no Valža.</p>
                 <p>Viņa atstāja viesus un aizbēga vientuļā kaktiņā, caur dārzu uz upmalu. Sirds viņai gavilēja. Viņš nav viņu aizmirsis! Varbūt viņš vēl viņu mīlēja!</p>
                 <p>Steidzīgi Gaida atplēsa mazo aploksni, uz kuŗas bija rakstīts: Augtsti cien. Gaidai Gobas jkdzei Randavas mācītājmuižā.</p>
                 <p>Katru burtu Gaida aprija ar acīm. Tas bija tas pats mīļais rokraksts. Gaida lasīja vēstuli:</p>
                 <p>"Esi sveicināta savas dzīves svinīgajā brīdī! Domās es esmu šodien pie Tevis, Gaida. Redzu Tevi baltu, — kā apskaidrotu, un Tu esi man tik tāla, — neaizsniedzama. Bija laiki, kur es domājos Tev tik tuvu esam... Tagad — Tu man izslīdi no acīm un pazūdi kā miglā... It kā nepārkāpjams mūris ir ap Tevi, un man liekas, — Tu man māj ar roku...</p>
                 <p>Nē, nē! Es palikšu, kur esmu, es tevi neaizkaršu — nebīsties! Tu baltā, daiļā meža nāra... Gaida, es tevi reiz mīlēju... Tā mīlēju, kā nekad neesmu mīlējis, nekad vairs nemīlēšu un arī negribu mīlēt. Mana sirds sastingusi salta, tā aizmirst debešķīgos laimes brīžus... Es strādāju, tas mans vienīgais mierinājums.</p>
                 <p>Nekaunies, ka Tu mani kādreiz esi mīlējusi. Es strādāšu, </p>
                 <pb/>
                 <p>lai Tu kādreiz varētu būt lepna uz savu pirmo mīlestību, — tas ir vienīgais, ar ko es Tev varu pateikties. Nenosodi mani pavisam un nenožēlo mani, es esmu laimīgs... man paradīze ir bijusi, — es pats sevi izdzinu no tās. Tas bija nelokāms liktenis, pret kuŗu es biju nespēcīgs.</p>
                 <p>Piemini arī mani šodien mazu drusciņ un tad atkal aizmirsti, it kā es nebūtu bijis. Ja Tu man atrakstītu kādu vārdu, es būtu bezgala laimīgs. Dzīvo sveika, Gaida! V. Pārups"</p>
                 <p>Gaida lasīja ar pukstošu sirdi un nezināja vai priecāties, vai skumt. Visa pagājušā vasara bija uzreiz viņas priekšā, — visa viņas pirmā mīlestība ar saviem priekiem un bēdām. Valdis bija reizē tik tuvs un tik tāls. Cieši viņa saspieda vēstuli pirkstos un iebāza kabatā.</p>
                 <p>— Viņš mani nemīl vairs! Un es... Es arī viņu vairs nemīlu. Nē, nē! — Gaida sarauca pieri un spēji atgriezās atpakaļ, apņemdamas par Valdi vairs it nemaz nedomāt. — Lai viņš mani liek mierā!</p>
                 <p>Dārzā viņa piebiedrojās studentam Vilnim un Vaironam, kas pie puķu dobes plūca baltas puķes.</p>
                 <p>— Sniedziņš sniga, putināja... Ēriks Vilnis' uzvilka meldiju un apbēra Gaidu ar ziediem. Baltās ziedlapiņas krita uz viņas galvu un, ieķērušās viņas izpūrušajos matos, palika karājamies.</p>
                 <p>Gaida paskatījās uz viņu un pasmaidīja. Kāda bite zuminādama laidelējās pār viņas galvu. Gaida atgaiņājās, bet bite neatlaidās.</p>
                 <p>— Negantais kāpurs! — Ēriks steidzās Gaidai palīgā. Bite bija ieķērusies viņai matos. Ilgi Ēriks pūlējās apkārt. Gaida kļuva nepacietīga. Vairons stāvēja līdzās un smējās.</p>
                 <p>— Neķītrā bite! Neveiklais Ēriks! — viņš zobojās.</p>
                 <p>— Nāc tu, tad redzēsi, — Ēriks iekaisis atcirta.</p>
                 <p>— Pag, es tūliņ, viens — divi. — Vairons grasījās palīdzēt.</p>
                 <p>— Ej nu vien prom, nejaucies starpā! — Ēriks nelaipni atgrūda Vaironu.</p>
                 <p>— Nu, vai būs vai nebūs? — Gaida nepacietīgi prasīja.</p>
                 <p>— Tūlīt, tūlīt, Gaidas jaunkundze.</p>
                 <p>Gaida stāvēja noliektu galvu, kamēr Ēriks Vilnis no viņas matiem raisīja vaļā ieķērušos biti. Ēriks, nevarērēdams atpestīt Gaidu no bites, uztraucās arvien vairāk, viņa pirksti drebēja.</p>
                 <p>— Tulīt, — acumirklī būs, es jau sen būtu galā, — man žēl jūsu matpīnes... — Ēriks uztraukts murmināja. — Neķītrā matpīne! — — Gaidai ienāca prātā, viņa izrāvās un ar visu biti aizskrēja. Balva ar Purmalu staigādami nāca pretī. Balva atpestīja biti.</p>
                 <p>— Nabaga bitīte, kā nomocījuši — gluži beigta, — Balva žēloja.</p>
                 <p>***</p>
                 <p>Otrā dienā rīdzinieki visi aizbrauca. Gaida jutās brīvāka. Viņa uzgāja savā istabiņā, izņēma no kumodes Valža fotogrāfiju un ar to kabatā gāja uz upi. Iesēdās laiviņā un īrās gaŗām Draudzības akmenim, gar Gailēniem un izkāpa malā Varžu salā. Izlauzās gar biezajiem kārkliem un gāja uz saliņas vidu. Šeit viņa vēl nebija bijusi. Pie pazīstamā celma viņa apstājās. Burti G. V. tāpat stāvēja celmā, sirdī ieslēgti, bultas ķerti.</p>
                 <p>Gaida atsēdās uz celma, izvilka no kabatas ģīmetni un salocīto Valži vēstuli.</p>
                 <p>Stīvu skatu viņa ilgi nolūkojās ģīmetnē. — Tāds viņš</p>
                 <pb/>
                 <p>bija, kad abi šeit sēdējām... Un kāds viņš ir tagad?... Izlasīja atkal un atkal vēstuli, un prieks mainījās ar skumjām.</p>
                 <p>No upes Gaidai plūda pretī valga dvesma, patīkami atspirdzinādama viņas karsto pieri. Netālu krūmājā žēli iekliedzās ķīvīte, tepat līdzās mitrajā zālē vilka paipala savu īso, jautro meldiju. Upmalā, kaut kur pļavā ganu Brencis plānu, skaļu balstiņu jūsmīgi dziedāja dziesmiņu, un skaņas vijīgi plūda pār ārēm. Pašā upes kraujā ierējās Vilkacis, tad ūdens noplunšķēja, — viņš ielēca upē. Lampausis žēli iekaucās krastā un tad sekoja viņam. Saliņas malā, niedrēs, gariem vilcieniem, kā aizsmakušas, kurca vardes, viena otru pārspēdamas.</p>
                 <p>— Nekur vairs nav miera pasaulē. — Gaida kurnēdama īgni piecēlās. — Es šurp vairs nenākšu!</p>
                 <p>Abi suņi purinādamies un smilkstēdami lēca Gaidai virsū, to apslacīdami ar netīru ūdeni.</p>
                 <p>— Negantie! Prom, sumpurņi neglītie! — Gaida nelaipni atgrūda nost Vilkaci un ātri steidzās uz priekšu. Suņi riedami un smilkstēdami iepakaļus. Viņa paķēra divus akmeņus un vienu pēc otra iesvieda upē. Suņi ar joni metās upes dibenā akmeņiem pakaļ. Gaida mudīgi ielēca laivā un īrās mājup. Vilkacis ar Lampausi iznira un kā žurkas peldēja laivai pakaļ. Gaida vēl ar airi nežēlīgi atgrūda viņus nost. Brencis krastmalā, stabulīti taisīdams, smējās.</p>
                 <p>— Pasauc jel tos mežoņus, ko smejies kā negudrs, — Gaida nikni uzsauca Brencim.</p>
                 <p>— Si, si — si, Vilkacīte, si—si — Lampausīt! — Brencis sauca.</p>
                 <p>Suņi atstājās no laivas un izpeldēja malā. Brencis jautri </p>
                 <pb/>
                 <p>stabulēja tālāk. Gaidai izlikās, it kā viņš par viņu zobotos.</p>
                 <p>Pie Draudzības akmens viņa mazliet apstājas. — Ardievu! Arī šeit vairs nenākšu un nepeldēšos.</p>
                 <p>Viņa peldējās viņpus tilta un uz Gailēnu pusi negāja visu vasaru.</p>
                 <p>Vienīgais vēl atlika Vilku grava, no tās viņa nevarēja šķirties. Tur viņa sēdēja caurām dienām ar grāmatu rokā, domās iegrimusi. Tur viņa rakstīja arī neskaitāmas vēstules Valdim, atkal saplēsa un kaisīja papīra strēmeles vējā un strautā...</p>
                 <p>— Nē, es nerakstīšu, viss beigts, neatgriežami beigts! — tā viņa arvien sprieda.</p>
                 <p>No Anitas Gaida izvairījās, viņai bija nepatīkami sajust uz sevis viņas ziņkārīgi pētījošo, it kā nožēlojošo skatienu. Abas draudzenes it kā atsvešinājās. Gaida dzīvoja viena pati savu dzīvi un gaidīja rudeni, kad brauks uz Rīgu. Randavā viņai tagad bija grūti: katra vietiņa atgādināja viņu. Nekurnēdama viņa darīja, ko māte lika, auklēja Ligitu, staigāja stundām ar Krustiņu un Līzīti, puķes lasīdama un viņiem pasakas stāstīdama, pa starpām nodarbojās arī ar Veltu. Kārlis ar Vili, no Ērika Viļņa ieklausījušies, sauca viņu par "sērīgo princesi".</p>
                 <p>Uz vasaras beigām Gaida it kā apmierinājās ar savu likteni; arī viņas vaigi atdabūja pamazām savu košo sārtumu, tikai acis vēl skatījās auksti, lūpas reti smaidīja. Ar lielu prieku viņa posās augusta beigās uz Rīgu. Māte to ar žēlabām novēroja, bet nekā neteica un klusēdama atkal izvadīja Gaidu no mājas.</p>
                 <p>***</p>
                 <p>Rīgā nonākusi, Gaida sajuta pārmaiņu kā atvieglinājumu. </p>
                 <pb/>
                 <p>Bet arī šeit atmiņas par Valdi viņu neatstāja. Viņa pārmeta sev, ka nav atbildējusi uz viņa vēstuli iesvētīšanas dienā, un nosprieda arī šo lietu nodarīt, lai reiz būtu miers.</p>
                 <p>Kadu vakaru, viena būdama, tā sēdās un rakstīja Valdim.</p>
                 <p>Sveiks, Valdi!</p>
                 <p>Lūdzu esi tik laipns un atdod man atpakaļ manu ģīmetni un manas vēstules, es tās gribu iznīcināt un tad pār visu pārvilkt krustu pāri. Pēc tam nosūtīšu arī Tev Tavējās.</p>
                 <p>Esi laimīgs! To Tev no visas sirds novēlu. Gobas Gaida.</p>
                 <p>Uzlika pēdējo punktu un noteica: — Jā gan, pār visu pārvilkt krustu pāri! — Uzrakstīja adresi uz aploksnes, iemeta vēstuli kastītē un — cerēja atkal... uz ko īsteni, pati nezināja, tikai cerēja un gaidīja kā uz kādu brīnumu. Bet mīļa, laipna vārda izsacīt nevarēja. Stūrgalvība vai lepnums aizslēdza muti.</p>
                 <p>— Gan viņš sapratīs, ja gribēs saprast, gan viņš nojautīs, ka es viņu vēl mīlu un gribu piedot, jā, gribu, bet tā vienkārši — nevaru. Viņš varēja vasaru atbraukt,visu nožēlot, būtu atkal viss bijis labi... Nē, varbūt arī nebūtu, — es pati nezinu. Bet laikam jau es gan būtu piedevusi un tādēļ — labi, ka viņš nenāca...</p>
                 <p>Tā Gaida ar sevi cīnījās un sagaidīja, ka galīgi izšķirs Valdis. Viņš izšķīra. Pēc nedēļas atnāca viņa atbilde.</p>
                 <p>Gaida drudžaini atplēsa aploksni un lasīja, elpu aizturēdama:</p>
                 <pb/>
                 <p>Sveika, sveika, Gaida!</p>
                 <p>Kā es gaidīju, ka gaidīju uz Tavu atbildi! — Jā, nu ir beigas, galīgi beigas...</p>
                 <p>Gaida, Tavas ģīmetnes man vairs nav. Piedod, piedod!</p>
                 <p>Tavas vēstules, — ak atstāj jel tās man, esi laba — es Tev būšu tik pateicīgs. Ja tu visādā ziņā gribi atpakaļ, tad lai arī notiek, atraksti, — es sūtīšu.</p>
                 <p>Dzīvo vesela, Gaida, un neturi ļaunu prātu uz mani! Es Tevi vienmēr pieminu kā svētāko un cēlāko, kas manā dzīvē ir bijis.</p>
                 <p>Valdis Pārups.</p>
                 <p>Gaidai sirdī it kā aizlūza...</p>
                 <p>Brīnums, ko viņa gaidīja, nenāca. Viņš nesaprata viņu, — viņš nelūdzās, viņa sirds nesauca, nekliedza vairs pēc viņas... jā, viņš jau bija apmierinājies, aizmirsis. Lai atstājot vēstules viņam. Viņa jau tās nemaz negribēja, tā tikai bija tāda izruna. Bet to ģīmetni. — Kur viņš to gan licis? Tās neesot vairs. Arī to viņš varēja pazaudēt! Kur viņš to pametis? Viņas ģīmetni, — kas to samīdījis kājām? Kur? Kādā stundā?... Kā sirds Gaida kliedza aiz sāpēm... Tas bija tas, — ko viņa nevarēja, nedrīkstēja aizmirst un piedot...</p>
                 <p>Gaida paķēra cepuri un izskrēja laukā — gar Basteja kalnu, caur pilsētu uz Daugavmalu... Tur kuģu tik daudz — nevienas strīpiņas brīvas ūdens malā... Viņa skrēja uz dzelzs tilta pusi kā trenkta. Ass vējš viņai cirta sejā smiltis un kuģu ogļu putekļus. —</p>
                 <p>Kāds viņu paķēra aiz rokas.</p>
                 <p>Gaida satrūkās. Balva viņu klusēdama uzlūkoja.</p>
                 <pb/>
                 <p>— Gaida, nāc, iesim mājās! — Balva maigi teica.</p>
                 <p>Gaida nepretojās un ļāva sevi vilkt līdz.</p>
                 <p>Klusēdamas abas pārnāca mājās.</p>
                 <p>— Gaidiņ, mīļā, — tas pāries, — Balva mierināja. — Vai atminies, kā es šopavasar pa Lieldienām domāju, ka visai dzīvei nu ir gals? Tāpat es arī tad staigāju gar Daugavmalu, un ledus tik šausmīgi gāja, ka brikšķēja vien, — man likās, ka tāpat lūst mana sirds gabalos. Man palika bail, — es muku. Un tagad sirds sadzijusi, — es mīlu citu, — un tagad es laikam būšu laimīgāka, nekā pirmoreiz. Tu redzēsi, tāpat būs arī tev.</p>
                 <p>Gaida lēni pakratīja galvu.</p>
                 <p>Nē, nē, tā viņai nebūs, kas lūzis — salūzis.</p>
                 <p>***</p>
                 <p>Nāca ziema.</p>
                 <p>Gaida pārcieta šo pirmo lūzumu. Ar sparu viņa metās atkal darbā, gleznoja, mūzicēja, studēja literātūru, gan klasiķus, gan arī "aizliegtos", — viņai tagad bija vienalga. Klusās stundās rakstīja savu mīlestības stāstu zilās burtnīcās un ieslēdza tās dziļi, dziļi atvilktnē...</p>
                 <p>Balvai šī ziema sākās varen jautri. Viņa nu bija pavisam liela, iesvētīta, māte viņu vedīs pasaulē — ballēs.</p>
                 <p>Gaida sākumā tikai noklausījās, kā Balva gatavojās. Bet pamazām sāka runāt līdz, un, kad tante Alise arī aicināja un Balva enerģiski pierunāja; tad arī Gaida kļuva šaubīga. Jā, aizrauties dzīves mutulī, aizmirsties, — to viņai vajadzēja, un balles plāns nemaz nebija tik slikts, viņa dejoja tik labprāt. Viņai ir skaists, balts iesvētīšanas tērps, — iespraudīs matos baltus ziediņus, kājās baltas kurpītes, rokās cimdiņus, pie krūts baltu rozi un tad ies.</p>
                 <p>***</p>
                 <pb/>
                 <p>Vairons greizsirdīgi noskatījās, kā Balva ar Gaidu gatavojās uz pirmo studentu balli; viņu vēl līdz neņēma, lai arī viņš bija iesvētīts, skolniekus tur neaicināja. Viņš savas aizvainotās jūtas izlēja vēstulē Anitai: — cik aušīgas esot Balva un Gaida, kā viņas aizraudamās taisoties uz balli — par kleitām un puķēm vien runājot. Viņa, Anita, esot gluži citāda, nekā šās. Šis arī nemaz neinteresējoties par ballēm, dejot gan viņš protot labi, un ja viņa kādreiz būšot ar šo kopā ballē, tad gan viņa redzēšot.</p>
                 <p>Par Valdi Gaida vairs nedomāja. Viņš viņai — bijis nebijis. Viņš nav vienīgais pasaulē, — to lai viņš nedomā!</p>
                 <p>— Es vēl esmu tik jauna un skaista,  —viņa vilcinādamās piemetināja, spogulī skatīdamās.</p>
                 <p>Nemanot viņa sāka sacensties balles tualetes sagatavošanā ar Balvu, bet drīz redzēja, ka nespēj māsīcai turēt līdz. Alises kundze bija atzinusi savas meitas iesvētījamo kleitu par vienkāršu, un viņai tika šūdināta pie pazīstamās šuvējas Stakles kundzes cita — balta zīda, ar mežģinēm, lentām un rozetēm. Bet, kad Gaida apskatīja sevi savā muslīna kleitiņā spogulī, tad viņa atzina, ka nebūt neizskatās nesmukāka par Balvu, un apmierinājās.</p>
                 <pb/>
             </div>
             <div type="chapter">
                 <head>27. PRIEKŠ BALLES</head>
                 <p>Gaidītā balles diena pienāca.</p>
                 <p>Bija pelēka novembŗa slapjdraņķa diena. Gaida ar Balvu jau divpadsmitos pārnāca no skolas.</p>
                 <p>Mācītāja Gobas kundze bija priekšpusdien iebraukusi no Randavas ar veselu pārtikas vezumu. Tad viņas abas ar svaineni bija izgājušas uz pilsētu iepirkties.</p>
                 <p>Arī meitenēm bija daudz visādu darīšanu, bet bez mātes Balva nezināja nekā ko iesākt. Gaida izkravāja no kumodes visus balles piederumus, viņai jau viss bija gatavs no iesvētīšanas, nekā jauna viņai netaisīja. Tikai vēl vajadzēja šur tur uzlabot, izgludināt krunkas. No baltajām kurpītēm bija atkritusi viena lentīte, to viņa piešuva, baltās, caurspīdīgās diegu zeķes viņa izklāja uz krēsla, lai izvēdinās.</p>
                 <p>Iesvētījamā kleita, skapī stāvēdama, bija drusku saburzījusies; to Gaida izgludināja un pakāra pie sienas vadzī. Arī lentas un zeķes izgludināja.</p>
                 <p>Balva staigāja uzbudināta no vienas istabas otrā kā bez galvas, nezinādama, ko ķert, ko grābt.</p>
                 <p>— Redzēs, kādas puķes māte būs mums izvēlējusi, — viņa bēdājās.</p>
                 <p>— Es gan vēlējos krejmenītes, tās labi smaržo un ir manas mīlulītes, vai narcises, bet tagad nav narcišu laiks. Ka tik nenopērk krizantemas vien! — arī Gaida rūpējās.</p>
                 <pb/>
                 <p>— Vai tev prāts! Tās taču dekorāciju puķes, — Balva iesmējās.</p>
                 <p>Piebrauca ar ormani dakteŗa kundze ar mācītāja kundzi, apkrāvušās visādām koka un papīra kārbām. Durvju sargs vai veselu pusstundu kravāja un stiepa augšā.</p>
                 <p>— Tad ta mēs abas noskrējāmies, — dakteŗa kundze aizelsusies izdvesa un noģērba virsdrēbes.</p>
                 <p>Balva izskrēja pretim.</p>
                 <p>— Kāda tu izskaties, māt, nobridusies, salijusi; — Balva brīnījās un rokas vien ieplēta. — Un tu arī, tante Helena. Ha ha!</p>
                 <p>— Tāds nemīlīgs laiks — sniegs ar lietu. Neizdevīga diena, bērni, jūsu pirmajai ballei — mācītāja kundze žēlojās.</p>
                 <p>— Kur tad Gaida, ka nenāk ar māti apsveicināties? — tante Alise prasīja.</p>
                 <p>— Gaida ķēķī gludina tantes Helenas balles kleitu, tā somā bija gluži saberzta.</p>
                 <p>— Vai Emma to nevarēja izdarīt?</p>
                 <p>— Emma tik labi neprot un viņai šodien arī darba pilnas rokas, Gaida neatļāva.</p>
                 <p>— Ak, es pati to būtu izgludinājusi, — mācītāja kundze uztraucās un gribēja iet uz ķēķi, kad Gaida jau nāca pretī, gluži piesarkusi, nesdama uz rokas mātes kleitu.</p>
                 <p>— Māmucīt, tu atbrauci gan! — Gaida priecīgi apsveica māti.</p>
                 <p>— Te būs tava kleita, gluži kā jauna.</p>
                 <p>Mācītāja kundze drusku nosarka, redzēdama svainienes kritizējošo skatu.</p>
                 <p>Dakteŗa kundze steidzīgi sāka viesu istabā kravāt mantas no kārbām ārā. Balva palīdzēja. Kā tur visa</p>
                 <pb/>
                 <p>nebija! Puķes, gan dzīvas, gan nedzīvas, lentas, mežgines, vēdekļi, šalles, pūdeŗa kārbas, smaržūdeņu pudeles, zīdpapīri, cimdi, zeķes un kurpes. Vienā acumirklī, kā uz burvja mājienu, visa istaba pārvērtās par modes preču veikalu.</p>
                 <p>— Māt, kur tu esi norīkojusi manas zelta kurpes, es tās meklēju pa visiem skapjiem, — Balva prasīja.</p>
                 <p>— Lūk tur, tajā baltajā paciņā, tās tev bija mazliet par lielu, es tās nupat pārmiju. Ar lielām nav laba dejošana, krīt nost.</p>
                 <p>— Jāuzmēģina, vai nu būs laikā. — Balva iztina kurpes no papīra un āva kājās. Bet tad ta posts! Negāja kājā ne domāt.</p>
                 <p>— Un tikai vienu numuru ir mazākas. Tādu nelaimi! Nu tev jābrauc pašai pārmīt, — tante Alise nosprieda. Viņa uztraucās arvien vairāk un nervozi cilāja visas lietas. Izrādījās, ka viņai pašai cimdi bija par mazu, kreisajā rokā varēja uzvilkt, bet labā ne par ko.</p>
                 <p>— Tu, Balviņ, paņem man citus, pusnumuru lielākus. Šitos tu paturēsi, Helena, vai ne? Tev ir drusku mazāka roka. Balti cimdi jau visur noder.</p>
                 <p>Mācītāja kundzei gan pašai bija jau nopirkti bet viņa negribēja pretoties, lai gan viņa nezināja, kur viņai Randavā tik daudz baltu cimdu noderētu.</p>
                 <p>— Jā, Alis, liec vien, es paturēšu, gan jau vasarā noderēs, — viņa piebilda.</p>
                 <p>Nu sākās pierakstīšana, kā vēl visa trūka, kas bija jāpārmij, kas vēl pilsētā jādara.</p>
                 <p>— Šīs orchidejas, Balva, ieliec ūdenī — tās tev, — Alises kundze norādīja.</p>
                 <p>— Orchidejas! Violetas orchidejas! Es domāju tās būs tev pašai? — Balva saviebtu ģīmi pretojās.</p>
                 <pb/>
                 <p>— Tu nekā nesaproti. Katrs zieds maksā divi rubļi, trīs pie krūtīm, divi matos — veseli desmit rubļu pāris stundām, vēl tev nebūs labas! Bez tam violets ir modes krāsa, un gaišmatēm labi stāv, — tante Alise pamācīja meitu.</p>
                 <p>— Es labāk gribētu šīs margrietiņas, — Balva raudulīgā balsī teica.</p>
                 <p>— Pie tavas zīda kleites! — māte ar šausmām iesaucās. — Tās tante Helēna izvēlēja Gaidai.</p>
                 <p>— Tik lieli, smuki ziedi! — Gaida priecīgi cilāja savas puķes.</p>
                 <p>— Paldies, māmiņ!</p>
                 <p>— Jā, pie tavas muslīna kleitiņas viņas tīri labi noderēs, — tante apstiprināja.</p>
                 <p>— Un kam šis violetais zīda glicīniju pušķis, vai tas arī vēl man? — Balva bažīgi apjautājās.</p>
                 <p>— Nē, Balva, tas man pie krūtīm. Man daudz puķu nevajag, man jau būs rokā goda dāmas pušķis no studentiem, — Alises kundze paskaidroja.</p>
                 <p>— Un kas tev, tante Helena?</p>
                 <p>Mācītāja kundze apjuka.</p>
                 <p>— Es, bērns, negribu puķu, man, lūk, māmiņa izvēlēja šo balto zīda gāzes apliekamo, ar to man greznuma pa pilnam.</p>
                 <p>— Jā, tas ir skaists un grezns, tas, Helena, drusku aizsegs tavu vecmodīgo kleitu. — Tante Alise uzlika sev apliekamo ap pleciem un apmierināta pamāja ar galvu. — Bet kur tava kleita, Balva, nav vēl laikam atnesta?</p>
                 <p>— Saprotams, ka nav.</p>
                 <p>— Nē, tā Staklene ir nepanesama! Tūliņ es viņu pa</p>
                 <pb/>
                 <p>telefonu izbāršu, un tā ir pēdējā kleita, ko viņai dodu šūt!</p>
                 <p>— Un, māt, neaizmirsti vēl patelefonēt Matiņsona kundzei, lai laikā būtu klāt.</p>
                 <p>— Jā, jā, četras galvas ko frizēt; tas ir, četras stundas. Jāiet tūlīt.</p>
                 <p>Durvis noklaudzēja, tante Alise pazuda.</p>
                 <p>Koridorā dzirdēja dakteri baŗamies: — Liecies taču mierā, vēl jau nedeg... mana runas stunda vēl nav beigusies, — šī te man telefonēt! Vēl iztelefonēsies visu vakaru.</p>
                 <p>Durvis aizcirtās. Koridorā apklusa, tante Alise kur aizgāja.</p>
                 <p>Mācītāja kundze ar Gaidu ņēmās viesu istabā kārtot izkrautās dāmu lietas. Balva pie lielā spoguļa sev uzmēģināja pie matiem orchidejas, glicīnijas un Gaidas lauku kumelītes, staipīja savas dzeltenās zīda zeķes, ostīja smaržūdeni, pūderi un par visu nevaldāmi priecājās. Gaidai ar māti bija atkal viss jānokārto, ko Balva izjauca.</p>
                 <p>Pusdienu padeva agrāk nekā citkārt, jo pēc trim bija gaidāma frizētāja. Dakteris iznāca pēc runas stundām nervozs, saskaities.</p>
                 <p>— Kā mani tā dullā vecene sakaitināja! — viņš teica.</p>
                 <p>Alises kundze pikti uzskatīja savu vīru.</p>
                 <p>— Tur bija viena tāda ar sliktu ožamo rīku... Kā es viņai to skalot, tā viņa man sprauslot pretī... tāda riebīga bāba, ka lai velns viņu parautu!</p>
                 <p>— Nu, nu, Kārli, rimsties ar! — dakteŗa kundze apsauca vīru.</p>
                 <p>— Taisnība, te nav runas stundas, jārunā parlamentāriskāk, — piedodiet, manas dāmas! Un tu ar vēl ar</p>
                 <pb/>
                 <p>savu telefonēšanu man virsū!... Dod nu pusdienu, man šodien vēl daudzas vizītes priekšā.</p>
                 <p>— Tad tu jau vakarā būsi pavisam saskābis.</p>
                 <p>— Neko darīt, man tā balle pēdējā vietā, vispirms jāgādā par jūsu tualetēm. Nu, Alis, vai tava lillā zīda flaga ir sapravīta jeb tomēr vajadzēja jaunu tev arī? Ja nu uz katru balli vajadzēs jums abām jaunas zīda kleitas, tad man būs arī naktis vēl jāņem klāt, dienu vien strādādams, to nepaspēšu.</p>
                 <p>Dakteŗa kundze pēdējos vīra vārdus vairs nedzirdēja, viņa jau atkal telefonēja.</p>
                 <p>— Tēt, māmiņa tikai pārtaisīja savu kleitu, un es citreiz iešu tai pašā, tikai nebaries, esi labs šovakar. — Balva pieglaudās tēvam mīlīgi.</p>
                 <p>— Nu labi, labi, dodiet ēst! Jā, piemirsās — Ēriks uz balli iebraucis no Tērbatas, nupat arī viņš mani pie telefona kādu pusstundu aizkavēja. Vai visas dāmas būšot ballē? Es teicu, cik Dievs devis, visas. Viņš likšot, lai tēvs jums atsūta pakaļ savu automobīli.</p>
                 <p>— Tas ir lieliski! Cik onkulis Ēriks uzmanīgs! — Balva gavilēja.</p>
                 <p>Emma ienesa pusdienu. Visi sēdās pie galda. Arī puikas pārnāca no skolas. Dakteŗa kundze vēl vienmēr telefonēja uz visām pusēm un ienāca tikai, kad citi jau ēda otro ēdienu.</p>
                 <p>— Iedomājies, Kārli, skroderis vēl tavu fraku neesot izgludinājis. Ja es nebūtu par to iedomājusies, tad tu varētu šovakar iet uz balli saburzīts. Par visu man vienai jādomā! — Alises kundze, gluži piekususi, atsēdās pie galda.</p>
                 <p>— Būtu jau tāpat arī labi diezgan, kas man, vecam vīram — —</p>
                 <pb/>
                 <p>— Nē, tēt, tu vēl esi jauns, tev jābūt arī smukam, es esmu tik lepna uz tevi. Vai tu atļausi, es arī tevi uzfrizēšu? — Balva plijās tēvam virsū.</p>
                 <p>— Na, tā tik vēl trūka! Tiec tik nu pati laikā gatava, aušiņa; un ja jūs vien abas ar Gaidu būtu skaistas, tad jau man būs goda diezgan. Tā vien pieraugaities, ka nepaliekat uz polonēzi sēžot.</p>
                 <p>— Pipari uz tavas mēles! — daktera kundze ar šausmām iesaucās.</p>
                 <p>— Pirmā balle un nosēdēt polonēzi! — kaut ko briesmīgāku viņa nevarēja iedomāties savai meitai.</p>
                 <p>— Par to tu, Kārli, gādāsi, no Dieva puses, neaizmirsti! Ak, kamdēļ Vairons nav vecākais dēls, — tad nebūtu nekāda bēda.</p>
                 <p>— Es jau gan ietu aiz frakas ļipām ķert Balvai preciniekus! — Vairons sašutis izsaucās.</p>
                 <p>Mazie puikas skaļi iesmējās.</p>
                 <p>— Vairon, savaldies! Tādā tonī tu vari sarunāties ar saviem biedriem, ne šeit, — māte norāja dēlu.</p>
                 <p>Tēvs arī smējās.</p>
                 <p>— No tāda pienākuma tu tomēr, dēls, neizbēgsi, viņš piebilda.</p>
                 <p>— Cerams, ka nemaz nebūs vajadzīgs, — māte lepni uzskatīja meitu.</p>
                 <p>— Lai nu Dievs dod, bet tāda laime, kur skuķus izdodas agri izprecināt, tagad reti gadās; — dakteris noteica.</p>
                 <p>— Vai tā nu ir kāda sevišķa laime? — mācītāja kundze nedroši iemeta starpā.</p>
                 <p>— O, jā, Helena. Kas tad meitiešiem vēl lielāka laime! — Tikai nu šovakar, skuķi, saņemieties. Ļoti svarīgi ir pirmās balles panākumi, — tie atstāj iespaidu</p>
                 <pb/>
                 <p>uz visu turpmāko karjeru. Meitas, kas pirmajā ballē izkritušas cauri, — ir puslīdz droši izkritušas vispār, un tām dzīvē nav nekāda spoža nākotne sagaidāma.</p>
                 <p>— Tad gan būtu bēdīgi ar mūsu meitām, ja tev, Kārli, būtu taisnība, — mācītāja kundze pasmaidīja.</p>
                 <p>— Bēdīgi vai ne, bet meitenes, ievērojiet polonēzi un pirmo kadriļu, tas ir galvenais! — dakteŗa kundze nopietni pievienojās savam vīram.</p>
                 <p>— Nu, es jau tik traģiski gluži nedomāju, — dakteris lūkoja mīkstināt piedraudējumu. — Jums jau gan kavalieŗi zināmi?</p>
                 <p>— Nē, — Balva, gluži nobijusies, atteica.</p>
                 <p>— Un tev, Gaida?</p>
                 <p>— Man? Nē, es droši vien palikšu sēžot, bet man vienalga.</p>
                 <p>Mācītāja kundze uzskatīja līdzcietīgi savu meitu. Ka viņa paliktu sēžot, tas arī viņai nebija pa prātam.</p>
                 <p>Visu domas tagad likās aizņemtas ar rūpēm par polonēzi un pirmo kadriļu. Ēda maz, — nevienam lāgā negaršoja.</p>
                 <p>— Un tā frizētāja vēl nav klāt, — pulkstenis drīz četri, — dakteŗa kundze uztraucās.</p>
                 <p>— Piniet nu vien pašas matiņus, būs daudz skaistāki; — dakteris deva padomu, piecēlās un nometa servjeti uz galda: — Tā, nu man jābrauc pie slimniekiem. Lai nu Dievs jums palīdz! Bet tu, Alis, ieņem kādu bromu, ka nedabū sirdstrieku aiz uztraukumiem un ka nesamaitā manu telefonu, centrālē man uzliks divkārtēju maksu... tagad jau visu nedēļu tu telefonē vienā telefonēšanā kā fabrikā.</p>
                 <p>Dakteŗa kabinetā atkal atskanēja telefona zvans, un Alises kundze aizsteidzās.</p>
                 <pb/>
                 <p>Balvu viņa aiztrieca vēl uz pilsētu pārmainīt kurpes un cimdus, nopirkt astoņi duči matadatu, mārciņu kniepadatu un citus sīkumus, kas bija piemirsušies.</p>
                 <p>Pulkstenis nosita četri, pieci, un vēl nebija klāt ne šuvējas ar kleitu, ne frizētājas. Alises kundze skraidīja uzbudināta no vienas istabas otrā. Pus sešos atnesa skroderis dakteŗa uzpresēto fraku. Tad arī atnāca frizētāja Matiņsona kundze ar saviem darba rīkiem, briesmīgi atvainodamās, šodien esot darba tik daudz, ka nespējot padarīt... nupat nākot no Viļņa kundzes, kas liekot daktera kundzi sveicināt.</p>
                 <p>— Tā gan nevarēja pagaidīt! — dakteŗa kundzei paspruka.</p>
                 <p>Matiņsona kundze aizdedza savas spirta lampiņas un sāka karsēt dzelžus. Kuŗu nu frizēt pa priekšu? Balva vēl nebija atpakaļ. Alises kundze gan gribētu būt pirmā gatava, bet labprāt arī vēlētos redzēt, kā frizūra izdodas svainienei, un tad, varbūt, izvēlēties sev ko labāku.</p>
                 <p>— Helena, ej tu kā viešņa pa priekšu, es pagaidīšu, — viņa laipni teica.</p>
                 <p>Nelīdzēja pretošanās, mācītāja kundzei vajadzēja sēsties pirmajai un atļaut rīkoties ar savu galvu pēc svainenes priekšrakstiem. Tad Alises kundze lika frizēt Gaidu, — lai taisot augstu turbānu pēc modes. Gaida gan protestēja un vai raudāja, bet nekas nelīdzēja, — vajadzēja tantei pa prātam ļaut taisīt pakausī turbānu pēc Rīgas Pulvēŗtorņa parauga. Vidū ielika tukšu saru podu, ar matiem pārvilktu, to apklāja ar smagajām Gaidas pīnēm, tā ka turbāns sašķiebās uz vieniem sāniem kā Pizas tornis. To apstīpoja drošības dēļ ar baltu zīda lentu.</p>
                 <p>Mācītāja kundze klusēdama noskatījās Gaidā, viņai šī dīvainā mode diezkā nepatika, bet viņa nedrīkstēja pretoties, svaine jau tā bija uztraukta. Pēdējai gan Gaidas frizūra lieliski patika.</p>
                 <p>— Tu tagad izskaties pēc smalkas, modernas dāmas, — viņa apbrīnodama izsaucās.</p>
                 <p>Balva pārbrauca ar kurpēm, cimdiem un adatām. Tādu pašu torni arī viņai uzcēla galvā, apjoza tam apkārt vizuļojošu pērļu stīpu un vienā pusē piestiprināja divas orchidejas.</p>
                 <p>Gaida paskatījās spogulī un nepazina sevi. Asaras saskrēja viņai acīs. Viņa izgāja klusītiņām otrā istabā, izņēma turbāna saru formu ārā un sasprauda savas smagās pīnes parastā grieķu mezglā, arī uz pieres sakārtoja matu cirtas vienkāršāk, un tad caur asarām pasmaidīja. Tā bija daudz labāk.</p>
                 <p>— Ko tik nu tante teiks! — viņa bēdājas.</p>
                 <p>Bet tante Alise viņu vairs neievēroja, tā redzēja tikai savu meitu.</p>
                 <p>Mācītāja kundze arī savu lielpilsētas frizūru drusku pārveidoja pēc sava prāta un tad rīkojās ar savām un Gaidas drēbēm. Viņai nebija ko uztraukties, viņām viss bija kārtībā.</p>
                 <p>Tantes Alises guļamistabā svilušu matu smaka jaucās ar Ķelnes ūdens smaržu, vijolīšu ziepēm, heliotropa smaržūdeni un tā tālāk. Tantes frizūra neizdevās tā, kā gribēja, bija jāpārtaisa otrreiz. Šuvēja arī nenāca, tā nenāca; tika aiztriekta Emma pakaļ. Alises kundze par tādu neveiksmi aiz dusmām pēdīgi nevarēja ne parunāt.</p>
                 <p>Tikai ap pulksten septiņiem ieradās šuvēja ar Balvas kleitu. Gaida ar māti bija jau pilnīgi gatavas un</p>
                 <pb/>
                 <p>palīdzēja Balvai ģērbties. Pēdīgi arī Balva bija gatava un ar apdomu atsēdās viesu istabā atzveltnes krēslā.</p>
                 <p>Priekšnamā bija dzirdams, ka pārnāca dakteris un prasīja pēc vakariņām. Vakariņas jau labu laiku bija uz galda, un Vairons ar Kārli un Vili ēda, tikai dāmas vēl kavējās.</p>
                 <p>Dakteris piesēdās un omulīgi sāka ēst. Mācītāja kundze ar Gaidu sekoja viņa priekšzīmei.</p>
                 <p>— Ko, vai tu vēl neesi ģērbies? — daktera kundze, ērtā, baltā negližē jakā tērpusies, pabāza savu uzfrizēto galvu pa durvīm.</p>
                 <p>— Man vēl laika diezgan, es pusstundā būšu gatavs, varam arī ierasties kādu brītiņu vēlāk. Liec nu savu pūdera slotu nost un nāc paēd!</p>
                 <p>— Man nav vaļas, — Alises kundze atcirta un atkal pazuda savā istabā.</p>
                 <p>Balva allaž grozījās spoguļa priekšā, — viņai ēst negriboties nemaz. Viņa steidzīgi sekoja mātei viņas istabā, kur abas rūpīgi ieslēdzās.</p>
                 <p>Dakteris nesteigdamies paēda un iegāja savā istabā. Bija dzirdams, ka viņš sprauslādams mazgājās.</p>
                 <p>— Emma, lūdzu atnesiet man siltu ūdeni bārdas dzīšanai! — viņš sauca caur durvīm.</p>
                 <p>Vairons ar Kārli un Vili mētājās kā piektie riteņi pa kājām: ostīja gan puķes, gan smaržūdeņus, cilāja vēdekļus, cimdus un kurpes, Vairons ar zināmu nicināšanu, Kārlis un Vilis, priecādamies un jokodamies ar māsu. Par ziepju putām, sniega piku viņi to sauca.</p>
                 <p>— Jā, kā sniegbaltīte pasakā tu izskaties, — Vairons piebalsoja. — Tev piederas matos tās kumelītes ļoti daiļi.</p>
                 <p>Iznāca Balva no mātes istabas.</p>
                 <pb/>
                 <p>— Ūja! Cirkus jātniece! — Vairons kaitināja masa.</p>
                 <p>— Liec mani mierā, dumjais puika! — Balva dusmojās.</p>
                 <p>Dakteŗa kundzes istabai līdzās dakteris skaisdamies kravāja savas kakla saites, tās pa malu malām izmētādams.</p>
                 <p>— Ei, Alis, vai lai sienu raibu, vai melnu šlipsi? Pa nāc taču drusku šurp! — viņš pikti sauca. — Tu gan varēji man salikt visu gatavu pie rokas, zini labi, ka man maz vaļas.</p>
                 <p>Pulkstenis ēdamistabā nosita deviņi. Balva satrūkās, Gaida nemierīgi sakustējās. Deviņos bija nolikts balles sākums.</p>
                 <p>— Tēvs un māte vēl nav gatavi! — Balva klusi bažījās.</p>
                 <p>— Lūk, Viļņu automobilis piebrauca, — Kārlis, pa logu skatīdamies, sauca. Vilis un Vairons arī pieskrēja pie loga.</p>
                 <p>Dakteŗa guļamistabā dakteris ar savu sievu asi sarunājās. Izrādījās, ka baltas kakla saites nebija nevienas.</p>
                 <p>— Še, Vairon, divdesmit piecas kapeikas, ej nopērc man baltu šlipsi, — dakteris, durvis pavēris, dusmīgi sauca.</p>
                 <p>— Pērc par katru naudu! — dakteŗa kundze klusām nosauca Vaironam pakaļ. Viņa bija lielās bailēs, ka visi veikali būs ciet un vairs nevarēs dabūt vajadzīgo balto saitiņu, un būs vai jāpaliek mājās tāda nieka dēļ.</p>
                 <p>— Kā tas man ar neienāca prātā!</p>
                 <p>Dāmas nu visas bija apģērbušās un nepacietīgi staigāja apkārt, ik acumirkli pulkstenī lūkodamās. Alises kundze vēl vienmēr atrada šo to ko labot pie Balvas</p>
                 <pb/>
                 <p>ģērba, bet, vispār ņemot, viņa bija mierā tikpat ar Balvas frizūru, kā arī balto zīda kleiti, kuŗā tā izskatījās kā Ziemassvētku lelle — vienās mežģinēs un lentās. Viņai līdzās Gaida it kā pazuda. Gludā muslina kleitiņa labi piegulēja viņas elastīgajam stāvam un smukās, slaidās krokās krita uz zemi.</p>
                 <p>Vairons pēc pusstundas ilgas gaidīšanas pārnāca ar kakla saiti un dabūja no mātes krietnu rājienu, ka tik ilgi bijis projām.</p>
                 <p>Tad nu arī beidzot viss bija kārtībā. Daktera kundze vēl deva meitenēm visādus lietderīgus aizrādījumus, kā kungiem pretī smaidīt, netaisīt nopietnu ģīmi, izlikties arvien jautrām, kā izpelnīties piekrišanu, ar lielāko prieku saņemt katru aicinājumu uz deju un, ja gadās, arī precību piedāvājumu neatteikt, bet atstāt to pārdomāšanai, tas ir, pārrunāt vēlāk ar māti; un tā tālāk un tā tālāk.</p>
                 <p>Arī dakteris Goba parādījās savā godībā — melnā frakā, baltā kakla saitē un cimdos.</p>
                 <p>— Kā līgavainis tu esi, tēt, — Balva glaimoja tēvam.</p>
                 <p>— Tu laikam taisies man klāt, lai es tev gādāju kavalieŗus, — viņš atjokojās. — Nu, stājieties visas rindā, lai es jūs aplūkoju.</p>
                 <p>Dāmas nostājās.</p>
                 <p>— Tu, Balva, man liekas, esi drusku par apkrautu ... oi, oi, oi! tā frizūra!... lūk tā kā Gaida, tā ir smukāk.</p>
                 <p>— Balva ir vājāka, tādēļ viņai vajag kuplāku apģērbu, — tu to nesaproti, — dakteŗa kundze sirdīgi paskaidroja.</p>
                 <p>— Nu, manis pēc! Bet kas tād tās par apvītušām puķēm Balvai? Vai tad tādas vien varēja izmeklēt, skraidīja visu rītu apkārt pa Rīgu.</p>
                 <pb/>
                 <p>— Tās ir gluži svaigas orchidejas, tu gan tādas vēl neesi redzējis?</p>
                 <p>— Nē, tādas ne. Nu labi, man jau vienalga... Nekas, tā tava kleita arī tīri labi izskatās vakarā.</p>
                 <p>— Tu man neļāvi citu taisīt.</p>
                 <p>— Labi, labi, Alis, vai tad nu cita būtu labāka, tavs laiks jau pāri, lai nu greznojas meita... Tu, Helena, esi smalkākā no visām, — tā man patīk, gluži pēc manas gaumes: ar brēcošām krāsām un ģērbu neuzbāzties skatītājiem...</p>
                 <p>Alises kundze sarauca pieri.</p>
                 <p>— Tu gan daudz ko zini!</p>
                 <p>— Daudz jeb maz — es tikai izsaku savas domas.</p>
                 <p>— Nu, pietiks tavu domu, sāksim ģērbties! — dakteŗa kundze skubināja.</p>
                 <p>Emma ar Vaironu un Kārli palīdzēja uzvilkt virsdrēbes, Vilis atvēra durvis platas jo platas, un ballenieki aizgāja. Automobilis ierūcās un aizdrāzās, ka kūpēja vien. Benzīna smaka pārspēja heliotropa un vijolīšu smaržu...</p>
                 <pb/>
             </div>
             <div type="chapter">
                 <head>25. PIRMĀ BALLE</head>
                 <p>Gaida piecēlās un aši gribēja izlēkt no automobiļa pirmā, lai palīdzētu mātei izkāpt, bet Balva spiedās tai gaŗām un uzmina uz viņas baltās kleitiņas. Varēja dzirdēt, ka kaut kas plīsa. Gaida parāva tuvāk savu svārciņu krokas un pārmezdama paskatījās uz Balvu. Balva ar steigu izlēca ārā, nemaz neatvainodamās Gaidai. Dakteris Goba palīdzēja abām kundzēm, un tad visi, svinīgi klusēdami, kāpa pa platajām trepēm uz augšu balles namā. Dakteris saņēma virsdrēbes un nodeva garderobē. Daktera kundze ar Balvu ilgi greznojās pie spoguļa.</p>
                 <p>Zālē atskanēja mūzika: uzaicinājums uz polonēzi. Gaidai mūzikas skaņas izgāja caur visiem kauliem.</p>
                 <p>Balva ar māti nemierīgi saskatījās, uz Gaidu un viņas māti ne acu nepametušas, viņas steidzīgi gāja uz zāles durvīm. Kad spogulis tapa brīvs, arī Gaida drusku apskatījās tajā un ar mātes palīdzību mudīgi sakārtoja savus matus. Tad viņa ieraudzīja savas kleitas atplēsto stērbeli un aiz bailēm nobāla. Onkulis Kārlis mudināja iet iekšā. Saņēmusi ar roku vainīgo vietu, viņa gāja uz priekšu. Pie zāles durvīm māti saķēra zem rokas kāds tievs, gaŗš studentiņš un viņu pašu kāds zems, resns. Onkulis nāca mierīgi iepakaļ viens pats.</p>
                 <p>Balva ar tanti Alisi vairs nebija saredzamas. Gaida ieraudzīja tās tikai tad, kad studenti, vedēji, viņas atsēdināja tām līdzās viņā zāles malā.</p>
                 <pb/>
                 <p>Gaidai raibs vien gāja gar acīm, un viņa domāja tikai par savu atplēsto svārku stērbeli.</p>
                 <p>— Balva, mīļā, nāc man līdz uz dāmu istabu, tu man, no automobiļa kāpdama, nomini stērbeli... nāc palīdzi piešūt, — Gaida lūdza.</p>
                 <p>— Lūdzu, liec mani mierā! — Balva nepakustēdamās klusā balsī īsi atbildēja, turpinādama raudzīties uz zāles vidu kungu pūlī. Viņa nervozi vēdināja ar vēdekli, kaut gan vēl nemaz nebija karsts.</p>
                 <p>Gaida izbrīnījusies uzskatīja Balvu, it kā viņu vairs nepazītu. Tad ar to pašu lūgumu griezās pie savas mātes, un abas aizgāja uz dāmu istabu.</p>
                 <p>Kad viņas pēc brītiņa atnāca atpakaļ, tad mūzika spēlēja jau pirmo polonēzes takti, nebija vairs ne tantes Alises, ne Balvas, acīm redzot, tās jau bija angažētas un aizgājušas ar saviem kavalieriem. Drīz arī pagāja gaŗām daktera Gobas kundze ar kādu vecāku tieviņu studentu zem rokas. Liels, raibs puķu pušķis ar lentu līdz zemei viņai bija rokā. Viņa pa brīžam piebāza pušķi pie deguna un žēlīgi pasmaidīja uz sava sīkā kavalieŗa pusi. Balvu Gaida nekur nevarēja ieraudzīt.</p>
                 <p>— Žēlīgais Dievs, jau dejo!... mācītāja kundze it kā ievaidējās. — Vai tev, bērns, tiešām nav neviena pazīstama?</p>
                 <p>— Neviena, — Gaida atteica, un asinis viņai sakāpa vaigos. Viņa, vienaldzīga izlikdamās, skatījās visapkārt, kā pēc palīdzības meklēdama, bet nekur nevarēja saredzēt pazīstamu seju. Ak, kamdēļ viņa bija šurp nākusi!... Lūk, arī Balva pagāja gaŗām ar advokātu Purmalu un pasmaidīja uz viņas pusi. Gaidas lūpas sarāvās nedabiskā smaidā Balvai pretī... Kaut taču kāds, kaut kāds maziņš, niecīgs nāktu, kaut vai tas pats zemais </p>
                 <pb/>
                 <p>resnais, kas viņu ieveda, viņa būtu tik pateicīga tam...</p>
                 <p>Tas bija briesmīgi — tā sēdēt kā uz kvēlošām oglēm. Un māte līdzās klusu vaimanāja. Tas bija nepanesami! Nekad, nekad viņa vairs nenāks uz balli!</p>
                 <p>Gaida nervozi žņaudzīja kabatas drāniņu rokās, plucināja sava vēdekļa mežģines... vēdināties viņa negribēja, — viņa bija novērojusi, cik tas ar Balvu izskatījās nemotivēti — tagad, pašā balles sākumā. Viņa piespiedās ārēji izlikties mierīga, jā, vienaldzīga, un pieņēma tādu nicīgi gaŗlaicīgu seju...</p>
                 <p>— Gaida, skaties jel laipnāk! — māte čukstēja līdzās.</p>
                 <p>— Ak, lūdzu, liec mani mierā! — Gaida klusi atcirta un nemierīgi pakustināja ar vēdekli, tad aprāvās. Viņai tiešām metās drīz silti, drīz salti.</p>
                 <p>Pāri viens pēc otra slīdēja gaŗām, slaidiem soļiem, kā slidodami pa gludo, spīdīgo parketu. Kājas Gaidai sāka cilāties mūzikas taktī, — viņa tās saspieda cieši kopā un sakoda zobus. Tas bija vairāk nekā fiziskas sāpes kāju pirkstu galiņos ziemā laukā, saltumā...</p>
                 <p>Viņa pameta biklu skatu uz zāles vidu un ievēroja, ka kāds dejas vadonis ar lielu garu lentu pie krūtīm sarunājās ar kādu fuksīti, uz viņu šurp skatīdamies.</p>
                 <p>— Ha, viņš komandē uz mani šo dejotāju! — spējs kauna sārtums atkal pārklāja Gaidas vaigus. — Es — neiešu, es atteikšu...</p>
                 <p>Ā, paldies Dievam, tur pa durvīm ienāca viens pazīstams — Ēriks Vilnis ar māti un tēvu. Kaut tas viņu būtu ieraudzījis! Viņa redzēja, ka onkulis Kārlis no zāles vidus tiem pagājās pretī, sasveicinājās, un, paņēmis zem rokas Viļņa kundzi, nostājās polonēzes rindā.</p>
                 <pb/>
                 <p>Ēriks ar tēvu palika zāles vidū stāvam un visapkārt skatāmies. Viņš meklēja vēl skaistāko no palikušajām.</p>
                 <p>— Ak, kaut viņš mani ieraudzītu! Kaut viņš nāktu! Labais, mīļais Viļņa kungs.</p>
                 <p>Ēriks Vilnis, it kā sadzirdējis šo Gaidas sirds saucienu, pagrieza galvu uz viņas pusi. Viņš to ieraudzīja un priecīgi sakustējās. Tad parāva savu tēvu pie rokas, un abi tuvojās. Gaidai sirds aiz priekiem iedrebējās.</p>
                 <p>Ēriks Vilnis stādīja mācītāja Gobas kundzei priekšā savu tēvu. Gaida viņu jau pazina.</p>
                 <p>— Cik tas dīvaini, cienījamā kundze, mēs esam gandrīz vai radi un vēl nepazīstamies, — vecais Viļņa kungs teica un tad, paņēmis māti zem rokas, aizgāja polonēzē.</p>
                 <p>— Vai es drīkstu cienījamai jaunkundzei piedāvāt savu roku? — Ēriks galanti paklanījās.</p>
                 <p>Gaida bija gatava viņu apkampt abām rokam.</p>
                 <p>— Jā, es vēl esmu brīva, es jau te neviena nepazīstu, — Gaida klusi atteica.</p>
                 <p>— Šim apstāklim man jāpateicas par laimi būt jūsu pirmās balles polonēzes kavalierim, neskatoties uz to, ka nāku par vēlu. Jūsu dāmas mūsu automobili stipri ilgi aizturēja... mana māte jūs bārs, kad sastaps.</p>
                 <p>— Šoreiz vainīgs bija onkulis Kārlis, tas bija aizmirsis laikus apgādāt baltu kakla saiti, tas aizkavēja mūs veselu pus stundu, — Gaida bērnišķīgā vaļsirdībā izpļāpāja.</p>
                 <p>Ēriks ar labpatiku noskatījās savā dāmā un tikko manāmi piespieda ciešāk viņas rociņu sev klāt. Gaida bija viņam pateicīga! Nekad tas viņai tik labs nebija izlicies kā šovakar. Viņa, it kā pētīdama, laipni skatījās taisni viņam acīs, kad tas kādā figūrā stāvēja viņai iepretim.</p>
                 <p>— Jūs mani pirmīt, it kā brīnīdamās, apskatījāt, Gobas </p>
                 <pb/>
                 <p>jaunkundze, sakait, ko jūs domājāt? — Ēriks vēlāk prasīja.</p>
                 <p>— Kad?</p>
                 <p>— Kad es jums pretim stāvēju tur viņā stūrī.</p>
                 <p>Gaida iesmējās.</p>
                 <p>— Ak tad! Es skatījos jūsos, un man likās, it kā es jūs tikai pirmoreiz redzētu, es brīnījos un lūkoju atcerēties, kas tas varētu būt, tas svešais, ko es pie jums vēl nebiju ievērojusi līdz šim.</p>
                 <p>— Vai tā bija kāda laba vai slikta īpašība, sakait atklāti!</p>
                 <p>— Es taisni domāju: cik labs tas Viļņa kungs, ja viņš nebūtu atnācis, tad tu paliktu sēžot.</p>
                 <p>Ērika Viļņa seja izstiepās gaŗāka.</p>
                 <p>Gaida to manīja un apjuka. Viņa taču nebija gribējusi viņu aizvainot, gluži otrādi.</p>
                 <p>— Un tad es redzēju, ka jūs esat daudz skaistāks par Purmala kungu, kuŗam līdzās jūs stāvējāt, — Gaida pļāpāja tālāk.</p>
                 <p>Ēriks paklanījās.</p>
                 <p>— Paldies par komplimentu! — Viņš aizgāja kungu rindā.</p>
                 <p>Gaida palika viena starp svešām dāmām. Viņa jutās ļoti neveikli. Balva pagāja gaŗām un iečukstēja:</p>
                 <p>— Neatņem nu manu kavalieri!</p>
                 <p>— Vai Purmalu?</p>
                 <p>— Nē, Ēriku.</p>
                 <p>Balva pazuda atkal pūlī.</p>
                 <p>Bet kur viņš palika, Ēriks? Gaida ilgodamās meklēja acīm pēc viņa. Viņš atkal nāca.</p>
                 <p>— Es jūs nemaz vairs nevarēju sagaidīt, es baidījos,</p>
                 <pb/>
                 <p>ka jūs atkal man būsit pazudis — Gaida vaļsirdīgi atzinās.</p>
                 <p>— Es nekad no jums nepazudīšu...</p>
                 <p>Gaida pasmaidīja. Abi saķērās un gāja atkal pāros.</p>
                 <p>— Vai drīkstu aicināt uz pirmo kadriļu?  Ēriks jautāja.</p>
                 <p>Gaida gribēja sacīt — uz visām, bet apķērās un pasniedza viņam savu dejas karti. Viņš ierakstīja savu vārdu.</p>
                 <p>— Un, ja jūs atļaujat, tad kā pateicību par izglābšanu no polonēzes posta es izlūgtos arī pēdējo.</p>
                 <p>Gaida smaidīdama pamāja ar galvu.</p>
                 <p>— Manis pēc vai visas.</p>
                 <p>Ēriks bija laimīgs. Gaida arī.</p>
                 <p>Tagad viņa vismaz bija droša par sākumu, tagad vairs tā gluži līdz pamatam izgāzties viņa nevarēja; par tālāko gan Dieviņš gādās un drusku arī Ēriks Vilnis varbūt.</p>
                 <p>— Man teica, jūs, Viļņa kungs, liekot gala eksāmenus un uz balli nebūšot.</p>
                 <p>— Es dabūju zināt, ka jūs arī būšot ballē, un tad es nevarēju palikt Mētrainē sēžot pie grāmatām... un, lai vai izput viss gala eksāmens, — es esmu šeit.</p>
                 <p>Atkal dejas priekšnieks šķīra pāŗus. Tad atkal visi sastapās, un tad polonēzes takts pārgāja saldi šūpojošā valša meldijā.</p>
                 <p>Ēriks ar Gaidu dejoja bez pārtraukuma, kamēr skaņas klusi izdzisa. Tad viņš aizveda Gaidu uz viņas vietu, kur jau sēdēja māte ar Balvu un Purmalu. Gaida sasveicinājās ar Purmalu un nogurusi atsēdās. Ēriks palika viņai līdzās stāvam. Mācītāja kundze uzskatīja apmierināta Gaidu.</p>
                 <p>Dakteŗa Gobas kundze pienāca uz īsu brīdi, bet, redzēdama, </p>
                 <pb/>
                 <p>ka Balvai labi klājas, atkal aizgāja pie citām goda dāmām palīgā rīkoties. Pienāca arī vecis Vilnis ar kundzi, un visi sarunājās kādu laiku. Tad Viļņa kundze, ieraudzījusi savu draudzeni Cepļa kundzi, atvainojās un ar vīru aizgāja sasveicināties ar Cepļiem.</p>
                 <p>Spēlēja kādu modernu deju. Purmals šoreiz aicināja Gaidu. Ēriks modernās dejas nemācēja un palika sarunādamies ar Balvu, kas bija ļoti nemierā, jo cits neviens neiedrošinājās nākt viņu aicināt, kad tā sarunājās ar kādu. Gaida drīz atgriezās ar Purmalu, kas paņēma Balvu. No zāles vidus onkulis Kārlis pieveda kādu kungu.</p>
                 <p>— Kollega Strauta kungs vēlas ar tevi iepazīties... Gaida, mana brāļa meita.</p>
                 <p>— Vai drīkstu jums, Viļņa kungs, laupīt jūsu dāmu uz kādu mirkli? — Dakteris Strauts laipni prasīja.</p>
                 <p>Ēriks paklanījās un pamāja ar galvu.</p>
                 <p>Gaida ar dakteri Strautu aizgāja dejot. Kad viņa atnāca atpakaļ, tad Vilnis viņai stādīja priekšā kādu studentu Pazaru.</p>
                 <p>Gaida izbrīnījusies uzskatīja svešinieku.</p>
                 <p>— Students, inženieris Ilmārs Pazars, — Ēriks vēlreiz atkārtoja. — ...Pazars?... un es domāju, ka jau būtu jūs kaut kur redzējusi... Students Pazars paklanījās otrreiz.</p>
                 <p>— Taču, Gobas jaunkundze, ja labi padomāsit — varbūt atcerēsities.</p>
                 <p>— Nē, es jūs, diemžēl, redzu pirmoreiz.</p>
                 <p>— Ja drīkstu lūgt, apiesim vienu riņķi, varbūt tikmēr jūsu domu asociācijas sāks darboties.</p>
                 <p>Abi gāja. Ēriks Vilnis viņiem noskatījās pakaļ. Viņi apdejoja vienreiz zālei apkārt, tad pagāja atkal gaŗām smaidīdami.</p>
                 <pb/>
                 <p>— Nu viņa ir atcerējusies to brīdi, kur viņu pirmoreiz ir skatījusi... — Ēriks pie sevis nodomāja un pirmoreiz nožēloja, ka neprot dejot jaunās dejas. Tik apbrīnojami skaisti viņi abi dejoja — Gaida un Ilmārs Pazars. Nevienu pašu viņš vairs nestādīs viņai priekšā!</p>
                 <p>— Onkul Ērik, kā būtu, ja mēs izlaistu kadu pusloku? — Balva aicināja Vilni.</p>
                 <p>— Aizbildini, mīļā Balva, — es taču neprotu.</p>
                 <p>— Tu ar esi vecmodīgs teologs! —</p>
                 <p>— Es pateicos dieviem par to... Vai drīkstu jūs lūgt, Gobas jaunkundze? — Pazars, Gaidu iz rokām izlaizdams, dziļi palocījās Balvas priekšā.</p>
                 <p>— Ar prieku, Pazara kungs, — Balva smaidīja laipni pēc mātes priekšrakstiem un aizlidoja ar savu dejotāju.</p>
                 <p>— Jums, Viļņa kungs, vajag būt ļoti gaŗlaicīgi noskatīties, kad pats nevarat dejot, — Gaida it kā nožēloja Vilni.</p>
                 <p>— Gaŗlaicība, tas tas mazākais, bet ir vēl citas, daudz mocošākas sajūtas... es to tik tagad redzu, cik aplam esmu darījis, nemācīdamies jaunās dejas...</p>
                 <p>— Nāciet, es jūs mācīšu, šī spāniešu deja ir ļoti vienkārša.</p>
                 <p>Abi soļoja un griezās smiedamies un jokodami, un, kad bija zālei riņķis apkārt, tad Ērikam Vilnim spāniešu dejas māksla bija rokā.</p>
                 <p>— Gaidas jaunkundzei lielas paidagoģiskas dāvanas, Gobas kundze. — Vilnis teica uz māti, kad abi piekusuši atgriezās.</p>
                 <p>— Kad tikai atjautīgs un izveicīgs skolnieks, tad nav brīnums! — Gobas kundze atbildēja ar glaimu.</p>
                 <pb/>
                 <p>Dakteris Strauts pieveda Gaidai kādu jaunu dejotāju, viņa aizgāja. Ēriks noskatījās pakaļ.</p>
                 <p>Atnāca Balva ar Pazaru un pārmeta Ērikam, ka tas nav ar viņu dejojis, aizbildinādamies par neprašanu. Ēriks atvainojās, ka Gaida nupat šo mācījusi, un, ja viņai nekas neesot pretī dejot ar nemākuli, tad varot iet vēl tagad.</p>
                 <p>Abi gāja.</p>
                 <p>Pazars atsēdās mācītāja kundzei līdzās un sarunājās. Gaida atgriezusies atsēdās un vēdinājās ar vēdekli, nemaz uz Pazara pusi neskatīdamās.</p>
                 <p>Ēriks atveda Balvu atpakaļ un greizi noskatījās, ka Pazars nemaz vairs netaisījās iet projām.</p>
                 <p>— Mums arī labi gāja, — Balva teica atsēzdamās.</p>
                 <p>— Gaidas jaunkundze, ja jums ir drosme, iesim vēlreiz, lai neaizmirstas, — Ēriks vedināja.</p>
                 <p>— Iesim! — Gaida pasmaidīja, un abi gāja divreiz riņķī.</p>
                 <p>Mūzikas skaņas lēni, lēni it kā izkusa. Deja beidzās. Gaida bija priecīga. Viņa varēja būt mierā ar sākumu.</p>
                 <p>Dakteris Strauts aicināja viņu uz pirmo kadriļu. Tā esot aizņemta. Nu tad vismaz beidzamā būšot svabada? Arī tā esot aizņemta.</p>
                 <p>— Tātad es nāku par vēlu! — dakteris nožēlodams sacīja.</p>
                 <p>— Vēl ir citas brīvas, — Gaida smaidīdama sniedza viņam pretī karti, — ja jūs tās neesat jau citur aizrunājis.</p>
                 <p>— Paldies Dievam, vēl ne! — Strauts priecīgi ierakstīja Gaidas kartē sev otro kadriļu.</p>
                 <p>Ēriks klusēdams novēroja Gaidu un atzina, ka uz</p>
                 <pb/>
                 <p>mata tikpat laipna viņa ir pret dakteri Strautu, studentu Pazaru kā pret viņu.</p>
                 <p>Nākošā dejā viņš nostājās zāles vidū un ne reizi nepienāca Gaidu aicināt. Gaida to nemaz nemanīja, jo dejotāju viņai bija vairāk, nekā vajadzīgs. Vēlāk kavalieri nogrupējās divās daļās: Balvai Purmals ar Pazaru, Gaidai Ēriks ar Strautu un citiem. Tad nāca vēl vienmēr jauni klāt, Gaida nemaz vairs neatminēja viņu vārdus.</p>
                 <p>Daktera Gobas kundze bija apmierināta, viņai vairs nebija ko bēdāt par meitas karjeru, un viņa nodevās pilnīgi savam goda dāmas uzdevumam. Mācītāja kundze bija laimīga, viņa redzēja, ka Gaida ar savu vienkāršo tērpu nemaz nepalika paka] Balvai, jā, viņai pat likās, ka tā brīžam cirta Balvai pāri.</p>
                 <p>Gaidai viss izlikās kā sapnis. Galva viņai griezās kā virpulī arī tad, kad nedejoja. Viņa piepeši atradās it kā citā jūtu pasaulē. Visa pagātne acumirklī bija kā izdzēsta no atmiņas. Ar pūlēm viņa lūkoja atcerēties Valdi, un tad sirds mazliet iesāpējās... Ai, jā, ja viņš te būtu! Tad viņa dejotu ar viņu, tikai ar viņu vien... un pie mūzikas skaņām sakust ar viņu, — tam vajadzētu tik bezgala skaisti būt! Nekad viņa nebija ar viņu dejojusi. Jā, to iedomājoties, viņai tapa skumji ap sirdi. Visi šie ģīmji šeit viņai bija tik sveši, tik vienaldzīgi. Viņa skatījās visapkārt, — kas zina, vai taču viņš kaut kur kādā zāles kaktā nav paslēpies un nenolūkojas uz viņu. No Anitas viņš zina, ka viņa būs uz šo balli, un varbūt viņš tāpat kā Ēriks Vilnis nevarēja nosēdēt pie savām grāmatām un atbrauca. Viņš piepeši stāsies viņas priekšā un sacīs: "Vai drīkstu aicināt uz trešo kadriļu?" — Jā, jā — uz trešo, tā vēl bija svabada, </p>
                 <pb/>
                 <p>vienīgā. To viņa nedos nevienam, viņa gaidīs. — tā pieder viņam, — viņš nāks...</p>
                 <p>Tā Gaida domāja, kamēr dakteris Strauts viņai līdzās stāstīja kādu jocīgu notikumu, kuŗu tā nedzirdēja. Viņa tikai redzēja, ka toties viņas māte aiz neizprotamiem iemesliem bija tik pārāk laipna pret jauno dakteri un klausījās viņa jokos kā kādā jaunā evaņģēlijā.</p>
                 <p>Balva staigāja apkārt ar Purmalu, Pazaru un Cepļu Reziju.</p>
                 <p>— Vai neiesim arī mēs drusciņ pastaigāties, cienījamā jaunkundze? — dakteris aicināja.</p>
                 <p>— Ar lielāko prieku, — Gaida mechaniski atbildēja un ielika savu roku viņējā.</p>
                 <p>Viņā zāles stūrī pie durvīm stāvēja Ēriks Vilnis, bet Gaida nelikās viņa redzam. Viņa zināja, ka tas viņu novēro. Viņi tērzēdami pagāja tam gaŗām vienreiz, otrreiz... Tad Gaidai kļuva gaŗlaicīgi un žēl arī Ērika. Trešo reiz, gaŗām ejot, viņa, it kā nejauši viņu ieraudzīdama, apstājās.</p>
                 <p>— Ā, Viļņa kungs, vai nenāksit ar mums? — viņa jautri aicināja.</p>
                 <p>Viņš gāja līdz.</p>
                 <p>Tad spēlēja priekšspēli pirmai kadriļai. Dakteris Strauts atcerējās, ka viņam vēl nebija dāmas, atvainojās un aizgāja.</p>
                 <p>Ēriks Vilnis klusēdams pārmetot uzskatīja Gaidu.</p>
                 <p>— Jūs, Viļņa kungs, izskatāties kā noguris, vai tik ātri jau?</p>
                 <p>Viņš klusēdams nedabiski pasmaidīja.</p>
                 <p>— Laikam esat pārpūlējušies ar eksāmeniem? — Gaida, nezinādama ko sacīt, prasīja.</p>
                 <pb/>
                 <p>— Man dara labu, redzot jūs sekojam manas dvēseles maiņām, cienījamā jaunkundze.</p>
                 <p>— Jūs pirmīt bijāt tik jautri, — Gaida gaŗlaikodamās piebilda.</p>
                 <p>— Un būšu atkal, ja jūs man piegriezīsit tikpat daudz vērības kā pirmāk.</p>
                 <p>— Es negribu jūs izlutināt.</p>
                 <p>— To es redzu, tagad jūs lutināt citus...</p>
                 <p>Gaida apgriezās pret viņu un paskatījās viņam taisni acīs.</p>
                 <p>Abi klusēja kādu brītiņu un soļoja līdzās ritmiskos soļos.</p>
                 <p>— Gaida, man stāv prātā, kā vasaru jūsu iesvētīšanas dienā es apbēru jūsu galvu ar baltām rožu ziedlapiņām. Vai jūs atceraties?</p>
                 <p>Viņi klusēja.</p>
                 <p>— Tikpat balta jūs esat tagad... Jūs, maigā sniega pārsliņa! Tik balta, — tikpat salta...</p>
                 <p>Viņš runāja tik maigi, it kā viņu kur vilinādams.</p>
                 <p>— Vai jūs atceraties, vai jūs atceraties?... viņš atkal un atkal jautāja.</p>
                 <p>Nē, viņa neko neatcerējās.</p>
                 <p>Pāri saka stāties kadriļā.</p>
                 <p>— Kas būs mūsu kontrdejotāji? — Gaida jautāja.</p>
                 <p>— Advokāts Purmals ar Balvas jaunkundzi, — viņš īsi atteica, un drūmi skanēja viņa balss.</p>
                 <p>Deja sākās. Ēriks Vilnis bija tapis kluss. Gaida smējās un sauca viņu par ledus princi, kuŗa tuvumā sniega pārslas sasalstot par kristallu.</p>
                 <p>— Vajag tikai saules princim uzsmaidīt, — un sniega pārslas kūst, — Ēriks sacīja un īsi pasmaidīja.</p>
                 <p>— Jā, jā... Gaida apstiprināja un šķelmīgi pasmaidīja </p>
                 <pb/>
                 <p>pret Pazaru, kas dejoja iepretim līdzās ar goda dāmu — tanti Alisi. Tante pakratīja ar pirkstu un, it kā pievienodamās, pamāja ar galvu.</p>
                 <p>Gaida redzēja, ka Ēriks cieš, to redzēt viņai bija baudījums. Tas bija tāds savāds, neparasts prieks — darīt sāpes citam. Visu kadriļu viņa bija jautra, runīga... arvien vairāk tā redzēja, ka viņas rokās ir otra cilvēka liktenis, un viņa pļāpāja, čaloja viņam ausīs visādas blēņas un tukšas frazes, — viņa zināja, ka viņam bija vienalga, ko tā runāja. Viņa sajuta vajadzību rotaļāties ar uguni, kairināt, mocīt šo vīrieti, kas pirmais skrēja viņas rokās. Viņa juta, ka viņas pirkstu galiņi niezēja un tirpa savādā tīksmē — ieurbties ar nagiem dziļi dziļi viņa miesā, to plēst un skrāpēt, lai asinis ar straumi plūst... tad — smiet, smiet nevaldāmā priekā.</p>
                 <p>Tā bija tagad viņas lielākā kaislība... Vai tā bija mīlestība?...</p>
                 <p>Kadriļa nobeidzās ar grand rond, kas ilga veselu pusstundu. Tā bija viena skraidīšana, raustīšanās un roku spaidīšana!... Visur, kur skats vien vērās — pazīstamas, draudzīgas acis smaidīja pretī... īsi, kaisli vārdi, pārgalvīgi smiekli... Jaunības līksme izšķērdīgi, devīgi lēja prieku visās sirdīs.</p>
                 <p>Trokšņainais grand rond kaprīzi nobeidzās ar īsu, maigu valsi.</p>
                 <p>Gaida jutās bezgala nogurusi. Kāju pēdas viņai dega. Gurdeni viņa soļoja no zāles viņa gala uz savu vietu. Ēriks Vilnis iepakaļus.</p>
                 <p>— Gaida, vai drīkstu lūgt jūsu roku... — Vilnis strauji un rezolūti nostājās viņas priekšā. Viņa acis ar apskurbušu mirdzumu raudzījās viņā.</p>
                 <p>— Ar prieku, Viļņa kungs, — Gaida, viņam gaŗām skatīdamās, uzlika savu roku uz viņa pleca.</p>
                 <p>— Es — lūdzu pēc jūsu rokas,—  Ēriks Vilnis apjucis stostījās un nekustējās.</p>
                 <p>— Nu jā jel, — ar lielāko prieku valsēsim, — viņa nepacetīgi to atkal pabīdīja.</p>
                 <p>Vilnis īsi, sausi iesmējās, tad viņš griezās un grieza viņu ārprātīgā virpulī, kaisli smiedamies viņai ausīs...</p>
                 <p>— Viņš nav vairs gudrs! — Gaida nosprieda, kad Vilnis viņu ar sparu nometa mātei līdzās uz krēsla un pats aizskrēja prom. . .</p>
                 <p>Dejotāji stāvēja arvien apkārt gaidīdami, sacenzdamies. Arī Balva bija vienmēr aizņemta. Viņa neredzēja Gaidu, Gaida viņu ne. Katrai bija savas personīgas intereses. Jaunatne drudžainā steigā tvēra katru prieku, dārgs bija katrs mirklis.</p>
                 <p>Otru kadriļu Gaida dejoja ar dakteri Strautu. Ēriks notālēm meta ugunīgus skatus uz viņu un citiem Gaidas pielūdzējiem. Gaida to redzēja gan un brīžiem pameta uz viņa pusi pa laipnam smaidam. Kā kaķis peli viņa neizlaida viņu no sava redzes loka...</p>
                 <p>Gaida aizraudamās dejoja, nevienam viņa neatteica, bet gāja ar visiem "ar lielāko prieku", kā tante Alise bija mācījusi. Māte tagad gan lūkoja viņu aizturēt no pārmērības, bet viņa neklausīja.</p>
                 <p>— Tik labi, tik labi ir iztrakoties! — viņa sacīja mātei. Mācītāja kundze šaubu pilna pakratīja galvu. Kas gan Gaidai noticis?</p>
                 <p>Pienāca dakteris Goba, aicināja uz vakariņām, — tagad būšot lielā pauze.</p>
                 <p>Zāles galā uz paaugstinājuma bija klāts gaŗš galds, pie kuŗa jau sēdēja vecais Vilnis ar kundzi un Ēriku,</p>
                 <pb/>
                 <p>lieltirgotājs Ceplis ar kundzi un meitām Zuzi un Reziju, un pāris studentiem, jaunkundžu kavalieriem. Dakteris Goba ar savām dāmām, advokātu Purmalu, dakteri Strautu un Pazaru atsēdās galda otrā galā.</p>
                 <p>Pie gaŗā galda valdīja liela jautrība. Viļņa kundze un daktera Gobas kundze gādāja par jaunatnes omulību, vecie kungi — par atspirdzinājumu. Viņi paši bieži cilāja glāzes. Ēriks viņiem ticīgi turēja līdz.</p>
                 <p>Balva sēdēja ar Purmalu un nelikās redzot visu citu pasauli. "Onkuli" Ēriku viņa bija gluži aizmirsusi. Gaida sēdēja starp dakteri Strautu un Pazaru. Drīz viņa jokoja ar savu kaimiņu pa kreisi, drīz trieca ar otru pa labi, un pa lāgam uzmeta arī kādu skatu šķērsām iepretim pāri galdam Ērikam, kas savu īgno prātu gremdēja vīnā un putojošā šampanietī, pūlēdamies būt pieklājīgi jautrs pret savām kaimiņienēm, Cepļu Zuzi un Reziju.</p>
                 <p>Vecais Vilnis greizi skatījās uz jauno Purmalu, tas bija dzirdējis par viņa ļaunprātīgajiem nolūkiem mašīnu rūpniecībā un ļoti nelaprāt saskandināja savu glāzi ar viņu. Arī Viļņa kundze nelikās labā omā, — tai nepatika, ka dēls tāds sabozies un ka tas diezgan negriezās ap košajām, bagātajām līgavām — Cepļu jaunkundzēm. Tāds jau nu viņš reiz bija savādnieks papriekš ar to teoloģiju un — lai Dievs nedod! — ja tāds būtu ar precību. Ar rūpēm viņa sekoja visu vakaru savam dēlam un tikai ar lielu diplomātisku izveicību tai izdevās viņu pie vakariņām nosēdināt starp abām Cepļu jaunkundzēm.</p>
                 <p>Pazars pie galda aicināja Gaidu uz trešo kadriļu, bet tai ienāca prātā — gaidītais... Viņa izvairījās, ka</p>
                 <pb/>
                 <p>esot jau kāda sveša kunga aicināta, neatminot viņa vārdu... viņa ļoti nožēlojot...</p>
                 <p>Arī viņš to nožēlojot un tad nedejošot nemaz.</p>
                 <p>Pēc vakariņām spēlēja valsi, un jaunatne kā elektrizēta piecēlās no galda. Gaida aizgāja ar Strautu, Balva ar Purmalu, Pazars un kāds students aicināja Cepļu jaunkundzes. Ēriks palika pie galda sēžam un skatāmies raibajā pūlī — par lielām sirdssāpēm Viļņa kundzei.</p>
                 <p>Tad spēlēja trešās kadriļas uzaicinājumu. Gaidas sirds ietrīsējās... Nu viņš nāks! — Jā, viņš nāks, — par to viņa bija pārliecināta.</p>
                 <p>Bet viņš nenāca. Viņa visiem bija atteikusi un paliks sēžot. Nē, to vien ne! Viņa skatījās apkārt nemiera pilnu skatu. Tur augšā sēdēja Ēriks Vilnis un it kā smīnēja. Zāles vidū stāvēja Pazars. Viņa pasmaidīja tam preti, viņš pienāca.</p>
                 <p>Vai viņas kavalieris šo aizmirsis? Vai to neuzmeklēt? Nē, lai tas paliekot, viņa iešot labāk ar šo. Viņš acumirklī sadabūja kontrdejotājus, kādu studentu ar Cepļa Reziju.</p>
                 <p>Atkal viņš nenāca!... Gaidas sirds vēl pēdējo reiz žēli noskanēja.</p>
                 <p>Lai viņš paliek, man viņa nevajag! Gaida griezās riņķī kā sniega pārsliņa, vēja svaidīta.</p>
                 <p>— Vai jūs, Gobas jaunkundze, ticat liktenim. — Pazars dejā prasīja.</p>
                 <p>Nē, viņa neticot.</p>
                 <p>— Bet es ticu. Ir sapņi, kas apbrīnojami piepildās, ir vārdi, kas neaizmirstas un dara iespaidu uz visu cilvēka psīchi, ir skati, fatāli skati, kas ieurbjas dvēselē ... ir acis, kuŗām jāseko...</p>
                 <pb/>
                 <p>Ha—ha—ha! cik pazīstami šī dziesma skan! — Gaida smējās un sniedza roku Rezijai.</p>
                 <p>— Es atceros vienu skatu, — viņš turpināja, kad viņa atgriezās, — tas bija saltā ziemā... Kāda maza, nosalusi meitenīte man to uzmeta. Es redzēju, ka viņai sirds aiz saltuma sāpēja — mana iesāpējās aiz simpātijas, žēlabās... Es gribēju meitenīti sasildīt — ar vienu siltu skatu, viņa mani atraidīja, viņa bēga. Es sekoju viņai un sekošu...</p>
                 <p>— Ha! tad jūs tas bijāt — tas uzbāzīgais students viņā ziemā vakarā pie teātŗa? Kā es uz jums skaitos, ka jūsu dēļ nedabūju biļeti uz teātri.</p>
                 <p>— Jūs bēgāt, bet jūs — neizbēgsit!... Es jūs mīlu...</p>
                 <p>Gaida pazuda acumirklī... Meli! maskarādes joks... skurbums... šeit nav tam vārdam vietas!</p>
                 <p>No studenta Pazara Gaida bēga kā no uguns. Viņa lidoja no viena rokām otrās — visās tā jutās silti un labi. Ak, dejot jau tāpat par sevi bija tāds prieks!</p>
                 <p>Spēlēja pēdējo kadriļu. Gaida to bija apsolījusi Ērikam. Bet viņš sēdēja pie galda un nekustējās. Gaida paskatījās uz viņa pusi, bet viņš to likās neievērojam. Tad tā redzēja, ka pie viņa piegāja dakteris Strauts un abi dedzīgi sarunājās.</p>
                 <p>Ēriks piecēlās un tuvojas viņai.</p>
                 <p>— Atvainojiet, es biju piemirsis, ka man ar jums jādejo, — Ēriks teica pastīvu mēli.</p>
                 <p>— Man ļoti žēl, ka jūs to atminējāties, — Gaida asi atcirta.</p>
                 <p>Ēriks visu laiku bija drūms, un, kad viņš stūrgalvīgi palika sabozies, tad Gaida, dejā krustojoties, visu savu laipnību dāvāja savam kontrdejotājam Strautam.</p>
                 <pb/>
                 <p>— Ar ko jūs dejojāt trešo kadriļu? — Ēriks piepeši ieprasījās.</p>
                 <p>— Ar — saules princi, — Gaida smaidīja.</p>
                 <p>— Brīnums, ka neesat vēl pavisam izkususi viņa skāvienos!</p>
                 <p>Gaidai nāca nevaldāmi smiekli.</p>
                 <p>— Ha—ha—ha! es pašlaik atkal salstu kramā, — es kristallizējos, — viņa teca un paraustīja viņu nerātni aiz elkoņa, — nu, ejiet nu uz priekšu, mans ledus princi!</p>
                 <p>Viņš pagāja savu tūri ar kontrdāmu, tad atgriezās pie Gaidas un saņēma viņas rokas cieši kā krampjos. Gaida gandrīz vai iekliedzās.</p>
                 <p>— Mežonis! — viņa klusu bārās.</p>
                 <p>— Ļaunā Kirke! Kurp tu mani vilini! — Ēriks čukstēja.</p>
                 <p>— Sāpēs... — Gaida tāpat atbildēja.</p>
                 <p>Kad beidzamā tūre bija galā, viņa atvadījās no savas kontrdāmas, pasmaidīja pret Strautu un, nerātni "ardievu" pasacījusi, uzgrieza Ērikam muguru. Ieraudzījusi, ka uz viņu glūn atkal Pazars, viņa pieskrēja pie Balvas, kas ar saviem kadriļas kavalieriem vēl stāvēja zāles vidū.</p>
                 <p>Balle tuvojās beigām. Spēlēja vēl kādas modernas dejas. Jaunieši vēl drudžainā steigā mainīja dāmas un griezās kā prieka skurbumā.</p>
                 <p>Ēriks sēdēja pie galda. Gaidai kļuva viņa žēl, — par daudz tā bija viņu kaitinājusi, un viņš taču bija bijis tik labs pret viņu... Viņa piegāja un laipni piedāvāja viņam pēdējo deju.</p>
                 <p>— Es negribu, — Ēriks nelaipni rupji atteica.</p>
                 <p>Gaida pasmaidīja ironiski un atsēdas drusku tālāk, mātei un onkuļam Kārlim līdzās. — — —</p>
                 <pb/>
                 <p>— Tik Balvai vien vēl nav diezgan, — dakteris Goba teica. — Ērik, lūdzu sadabū nu viņu rokā, laiks braukt uz mājām.</p>
                 <p>Ēriks gausi piecēlās un pazuda pūlī.</p>
                 <p>Vecais Vilnis nevarēja viņu sagaidīt atpakaļ, un abi ar kundzi aizbrauca. Tūlīt būšot atsūtīt atpakaļ automobili pēc viņiem, lai tikmēr paciešoties.</p>
                 <p>Pa to laiku dakteris bija sadzenājis Balvu, un nu visi posās mājup.</p>
                 <p>Gardarobē viņus pavadīja vesels bars Balvas un Gaidas pielūdzēju. Arī Pazars vēl lūkoja tikt klāt Gaidai, bet viņa nepameta vairs ne acu uz viņa pusi un pirmā steidzīgi ielēca automobilī. Citi vēl ilgi atvadījās.</p>
                 <p>Dakteris Goba apmierināts braucīja bārdu, tad bīdīja mašīnā pārējās dāmas, pats iesēdās pēdējais.</p>
                 <p>Savītušu puķu smarža, benzīna smaka, burkšķis... un balles prieki bija galā. Automobilis, uz visām pusēm dubļus šļakstīdams, pirmos gaiļos aizburkšķināja uz Troņmantinieka bulvāri.</p>
                 <p>***</p>
                 <p>Visi bija noguruši bez gala un atpakaļ brauca klusēdami. Mājās nonākuši, katrs nosvieda virsdrēbes, kur gadījās.</p>
                 <p>Meitenes iegāja savā istabā un palīdzēja viena otrai atsvabināties no balles tērpa.</p>
                 <p>Kurpītes bija melnas nomītas, kleitiņas saburzītas, Balvas smalkās zīda mežģines vietām saplosītas, no viņas orchideju ziediem pie matiem un pie krūtīm nebija vairs ne vēsts. Gaidas kumelītes gan vēl bija visas veselas, bet gurdeni nokārušas galviņas.</p>
                 <pb/>
                 <p>— Cik jauki ir ballē! Gaida, es esmu laimīga... kad tu zinātu! — Balva noslēpumaini teica.</p>
                 <p>— Jā, bija jauki... bet es esmu līdz nāvei piekususi, — Gaida pa roku galam nosvieda kurpes istabas kaktā.</p>
                 <p>Balva lepni, pašapzinīgi paskatījās uz Gaidu. — Tik labi kā man, tev nevarēja būt, — viņa piemetināja.</p>
                 <p>— Kā tu domā?</p>
                 <p>— Vai tu arī — saderinājies?</p>
                 <p>— Nē, es — atteicu, — Gaida izgudroja.</p>
                 <p>Viņai bija nepatīkami, ka Balva gribēja sacīt, ka tā esot saderinājusies un viņa ne.</p>
                 <p>— Ej, ej, kam tu atteici? — Balva ziņkārīgi ieplēta acis.</p>
                 <p>— Kam kurvi dod — tas ir noslēpums.</p>
                 <p>— Bet es, es esmu līgava.</p>
                 <p>— Kam?</p>
                 <p>— Es arī neteikšu, tas vēl ir mūsu noslēpums.</p>
                 <p>— Kas viegli uzminams.</p>
                 <p>— Nu, mini!</p>
                 <p>— Pazars? — Gaida tīšām teica.</p>
                 <p>— Nē. Ha-ha-ha! tas jau tik sākumā ap mani tinās, pēc piemetās tev. Vai viņš tevi bildināja?</p>
                 <p>— Fui nē, tāds puika! — Gaida it kā aizvainota sakustējās, palaida vaļā savu grieķu mezglu un ātri, nevīžīgi sasukāja ar susekli savus garos matus.</p>
                 <p>— Nu, mini tālāk! — Balvai ļoti gribējās, ka Gaida uzminētu.</p>
                 <p>— Es nezinu, man nebija vaļas sekot tev.</p>
                 <p>— Tad lai tas paliek mans noslēpums. Balva vēl izskrēja pie mātes.</p>
                 <pb/>
                 <p>Gaida noģērbās un smagi iekrita gultā, segu cieši pārvilkdama pār galvu. Viņai bija salti, un kājas tā sāpēja.</p>
                 <p>Kad Balva pēc kādas stundas ienāca, Gaida jau gulēja cietā miegā.</p>
                 <pb/>
             </div>
             <div type="chapter">
                 <head>29. JAUTRA SEZONA</head>
                 <p>Pirmās balles iespaidi vēl ilgi jaucās pa Gaidas galvu. Pēc pirmajiem spožajiem panākumiem viņa aizrāvās ar jautro sadzīvi. Balle sekoja ballei. Gaida ar Balvu gandrīz nemaz vairs nemācījās. Pirmās balles pielūdzēji palika Gaidai uzticami visu ziemu; tiem pievienojās vēl kādi citi, un Gaida jutās kā maza iekarotāja. Tikai Ēriks Vilnis vairs nerādījās. Viņš, toreiz no balles pazudis, iegrima kā ūdenī. Gaida tikai zināja, ka viņš tagad Tērbātā un liek gala eksāmenus. No Pazara viņa bēga. Viņš tai sekoja kā ēna ar savu hipnotizējošo skatu, — tai bija bail no viņa.</p>
                 <p>Balvas visa interese tagad koncentrējās gandrīz vienīgi ap Purmalu. Ka tas viņas izredzētais, tas drīz vairs nevienam nebija noslēpums.</p>
                 <p>Arī pie Gobām mājās tagad bieži bija visādas viesības, dzīras un svinamas dienas. Tagad, kur Balva bija puslīdz droši apgādāta, tante Alise rūpējās arī par Gaidu.</p>
                 <p>— Dakteris Strauts ir zolīds kungs, — tā viņa bieži to slavēja Gaidas klātbūtē.</p>
                 <p>— Jā, jā, kolēga Strauts ir vērtīgs cilvēks, — arī onkulis Kārlis piebalsoja.</p>
                 <p>Valdis likās savu dominējošo vietu Gaidas sirdī zaudējis. Viņa gribēja otrreiz samīlēties. Kādreiz viņa lūkoja sev iestāstīt, ka mīl dakteri Strautu, un tad uz kādu laiku piegrieza tam visu vērību, priecādamās, ka</p>
                 <pb/>
                 <p>Pazars tad aiz greizsirdības cieta. Bet drīz viņa sajuta, ka Strauts viņai tikpat vienaldzīgs kā citi.</p>
                 <p>Dzīve šoziem virpuļoja trokšņaini kā pavasarī strauts pār oļiem Vilku gravā. Gaidai likās, ka viņas sirds ir pārsāpējusi. Viņas dvēsele, cietusi pirmo lūzumu un savās pirmajās svētajās jūtās aizvainota, bija kā aptaustīta tauriņa spārniņš, zaudējusi kādu daļu no sava skaidrā mirdzuma. Viņa vairs nebija tik kautrīga, atturīga, sāka ievērot citu vīriešu lakstošanos un pamazām tāpat atbildēt, ar saltu apdomu viņi koķetēja un nodevās flirtam. Bija arī kritis viens otrs slepens skūpsts — rotaļās, klusā salona kaktā... Tas viņas sirdsapziņu nemocīja, — viņas pirmais skūpsts bija skūpstīts — un apsmiets. Skūpsta svētums bija izpostīts. Jā, viņa lauza sirdis kā skalus. Viņai bija prieks mocīt savus pielūdzējus, tos sevī iemīlināt un tad — atraidīt. Nīst, atriebt viņai darīja prieku.</p>
                 <p>Visu ziemu Gaida spēlēja šausmīgo spēli — kaķis un pele, un drīz ieguva saltas koķetes slavu.</p>
                 <p>Ar Korinnu Gaida bija sanīdusies, jo tā viņai pārmeta viņas tukšo, vieglprātīgo dzīvi. Korinna ar Vaironu pa svētdienām bieži brauca uz Mazpili, kamēr Gaida ar Balvu amizējās pa Rīgu.</p>
                 <p>Ar Anitu Gaida sarakstījās reti, tikai kādreiz palielīdamās ar savām balles uzvarām. Anita īsi atbildēja, — viņai tagad bija gluži citas intereses, cita pasaule, par kuŗu Gaida no Vairona dabūja dzirdēt pa ausu galam noslēpumainas ziņas.</p>
                 <p>Pa Ziemas svētkiem Gaida uz Randavu nemaz nebrauca, viņai bija Rīgā tik daudz izrīkojumu priekšā. Tēvs arī neko nepretojās un aizveda puikas vienus pašus uz mājām.</p>
                 <pb/>
                 <p>Gaida vairs nesēroja. Valža fotogrāfija gulēja dziļi apslēpti kumodes atvilktnes dibenā. Kad kādreiz nejauši uz to uzdūrās, tad tādas nepatīkamas trīsas viņu pārņēma, it kā kāds uz sāpīgu vietu būtu uzminis, un, uz ģīmetni nepaskatījusies, to iebāza vēl dziļāk atvilktnē.</p>
                 <p>Ar Balvu Gaida par Valdi nemaz vairs nerunāja, bet tikai par saviem jaunajiem pielūdzējiem. Darbā Gaida kļuva pavirša, samācījās ar steigu uz liecībām un, tā sakot, turējās tikko "virs ūdens". Tāpat gāja arī Balvai, un Korinna ar mazcienību noskatījās šādā draudzeņu seklumā.</p>
                 <p>Pēc svētkiem skolas gads turpinājās tādā pašā gaŗā. Balles, teātŗi, koncerti, viesības mainījās raibā virknē.</p>
                 <p>Janvārī Rīgā ieradās Ēriks Vilnis, nolicis gala eksāmenu. Kad viņš pirmoreiz atnāca pie Gobām, Gaida bija laipna pret viņu, it kā nekas viņu starpā pirmajā ballē nebūtu noticis. Jā, viņa ari tiešām neatminējās nekā sevišķa.</p>
                 <p>Ēriks sāka nākt biežāk uz Troņmantinieka bulvāri. Tad Gaida pēc iespējas atrāvās savā istabā. Pēc kāda laika viņš atkal pazuda. Dzirdēja, ka viņš aizbraucis uz ārzemēm papildināties savās teoloģijas zinībās Vācijā, kur bija nodibinājušās dažādas teoloģiskas strāvas, tad uz Šveici, kurienes mācītāji ar savu brīvo reliģijas mācību sāka iegūt pasaules slavu.</p>
                 <p>Gaida ar prieku redzēja viņu nozūdam no sava apvāršņa.</p>
                 <p>Kādā labdarības bazārā dakteris Strauts pie Gaidas galda izpirka tukšu visu savu maku un oficiāli piedāvāja Gaidai savu sirdi un roku.</p>
                 <p>— Jūsu bildinājums, dakteŗa kungs, man dara lielu</p>
                 <pb/>
                 <p>godu, bet es viņu nevaru pieņemt, — tā Gaida bija atteikusi. Pēc kam izkritušais dakteris bija nozudis no skatuves.</p>
                 <p>— Kā migla, — onkulis Kārlis teica, nevarēdams saprast, kas ar kollēgu uzreiz noticis, ne vairs mājās nāca, nedz arī citur kur to varēja sastapt.</p>
                 <p>— Gaida, vai tu ko nezini? — tante Alise apjautājās.</p>
                 <p>— Es nezinu, — es tik dzīvi par viņu neesmu interesējusies,  Gaida atbildēja.</p>
                 <p>— Tāpēc laikam viņš arī nozudis, — dakteŗa onkulis uzstādīja savu diagnozi.</p>
                 <p>— Es dzirdēju, viņš aizbraucis uz ārzemēm specializēties, — Balva piebilda.</p>
                 <p>— Nevar būt! — tante Alise šaubījās, — tad viņš būtu nācis atvadīties. — —</p>
                 <p>Īsi priekš Lieldienām Gaida trešā skolas gada ceturksnī dabūja matēmatikā nepietiekamu atzīmi — pirmoreiz. Pēc tam viņa it kā atmodās no sava balles drudža skurbuma un piepeši atmeta ar roku visām ballēm un viesībām. Negāja nekur, atkal sēdās pie grāmatām un strādāja tikpat drudžaini, kā bija ballējusies. Viņai ienāca prātā, ka viņu pie eksāmena varētu nepielaist, vai viņa varētu izkrist. Tādu kaunu viņa nevarēja iedomāties.</p>
                 <p>Pret pielūdzējiem viņa tapa skarba un nepieejama; viņa aizbildinājās ar nevaļu un strādāja cītīgi.</p>
                 <p>Arī Balvai billes drudzis bija pārgājis un, negribēdama palikt Gaidai un Korinnai pakaļ, arī viņa gatavojās uz eksāmeniem.</p>
                 <p>Ar Korinnu visas trīs izlīga un strādāja atkal kopā. Tikai retumis Gaida ar Balvu vēl pārrunāja pagājušās ziemas svarīgākos notikumus.</p>
                 <pb/>
                 <p>— Jautra sezona tā gan bija, ka vēl neviena! — Balva ar prieku atcerējās.</p>
                 <p>— Jā, jā, — jautra sezona, — arī Gaida atzina un it kā ironiski pasmaidīja.</p>
                 <p>— Kad tik nu neiznāk jautrs romāns ar bēdīgām beigām, — viņa piemetināja.</p>
                 <p>— Kas par bēdīgām beigām tad vēl var būt?</p>
                 <p>— Nu, tas pats eksāmens.</p>
                 <p>— Ak, tas man vienalga, mācītājs laulāšanai diplomu neprasa.</p>
                 <p>— Man gan nav vienalga.</p>
                 <p>— Jā, kāpēc tad tu tā rotaļājies ar sirdīm un nevienas nopietni nesaistīji pie sevis, tev jau viņas tā pretim skrēja kā balti baloži.</p>
                 <p>— Un visi gaŗām aizlaidās! — Gaida iesmējās.</p>
                 <p>— Tu pati tā gribēji. Gaida, vai tu vēl neesi aizmirsusi? Man tā vien liekas, ka tu tādēļ biji dažreiz tik nedabiski, pārgalvīgi jautra, tā arī Alberts domāja.</p>
                 <p>— Kā? Tu laikam arī savam Purmalam esi izpļāpājusi? — Gaida ar skatu urbās Balvā.</p>
                 <p>Balva nosarka.</p>
                 <p>— Piedod, mīļā, Alberts tā interesējās par tavu likteni, viņš nevarēja saprast, kādēļ viņa draugam Strautam bija tik maz panākumu pie tevis. Es tad viņam drusku uzticēju, ka iemesls ir tava nelaimīgā mīlestība... pret kuŗu, to es neteicu, jā — nudien ne.</p>
                 <p>Gaida dusmīgi sarauca pieri.</p>
                 <p>— Saki nu labāk taisnību, ka visu esi izteikusi, ko es tev uzticēju, pļāpa gatavā!</p>
                 <p>Balva nokaunējusies klusēja. Gaidai kļuva draudzenes žēl.</p>
                 <pb/>
                 <p>— Nu, kad jau tu uzticēji, tad vienalga, vai visu, vai kādu daļu. Smuki tas nebija, bet — tādas jau mēs, sievietes, esam un tāda mūsu draudzība.</p>
                 <p>Gaida, piedod lūdzama, viņš neteiks nevienam.</p>
                 <p>***</p>
                 <p>Kādu svētdienas vakaru Vairons no Mazpils pārbrauca agrāk nekā citkārt, ar visai nopietnu ģīmi. Gaidai tas tūdaļ dūrās acīs, un viņa ar nemieru prasīja, kas noticis.</p>
                 <p>Vairons pastāstīja bēdīgu ziņu. Pulciņa organizācija uzieta, pulciņš slēgts, apcietināti daži biedri, daudzi izslēgti no skolām, starp citiem arī Anita, Zigurds un Ilgons. Anitu esot tēvs pārvedis uz mājām. Ilgonu Zvaigznes kundze izdzinusi no savām mājām, un Mirta nu esot gluži slima aiz bēdām. Vairons bija tik uztraukts un nobēdājies, it kā viņu pašu būtu ķērusi šī liksta.</p>
                 <p>Gaidu šīs ziņas ļoti pārsteidza. Anitas liktenis viņai vistuvāk gāja pie sirds. Nabaga Anita! priekš paša abitūrija tā bija izslēgta, ko nu darīs! Vairons gandrīz vairāk bēdājās par to, ka nebija Anitu sastapis. Viņš lūkoja pierunāt Gaidu braukt kādu svētdienu uz Randavu Anitu mierināt. Bet Gaidai nebija vaļas. Viņa tikai uzrakstīja Anitai ļoti sirsnīgu vēstuli, un Vairons lūdza ielikt iekšā arī no viņa kādu zīmīti. Gaida ar prieku to izdarīja, atcerēdamās, kādu lomu Anita spēlējusi, kad viņa sarakstījās ar Valdi.</p>
                 <p>Visādas baumas gāja par Mazpils skolnieku pulciņa slēgšanu. Teica, ka "konspirātīvā" dzīvokļa saimnieks, alus bodnieks, pats esot uzdevis, sakaitināts par to, ka dabūja zināt, ka skolnieki, bez alus no viņa dzertuves,</p>
                 <pb/>
                 <p>ņēmuši vēl arī citus reibīgus dzērienus,kādēļ viņa alus ticis mazāk patērēts. Pēc citām tenkām aizdomas bija par kādu provokāciju, atkal citām — vecāki nākuši uz pēdām un gādājuši par slēgšanu. Tādā un vēl dažādā kārtā lūkoja izskaidrot katastrofu. Stāstīja arī par visādiem romantiskiem sarežģījumiem...</p>
                 <p>Korinna bija ļoti uztraukta un nezināja, ko iesākt. Viņa jutās it kā līdzvainīga, un tas viņu nospieda, ka viņa bija izgājusi sveikā bez soda. Viņa rakstīja gaŗas gaŗas vēstules gan uz Mazpili Mirtai, gan uz Randavu Anitai.</p>
                 <p>Bet eksāmenu laiks tuvojās, Mazpils notikums tika aizmirsts.</p>
                 <p>Purmals pie Gobām bija gandrīz vai ik vakarus un kavēja Balvu mācīties. Gaida bieži strādāja viena pati zilajā istabā vai pie Korinnas.</p>
                 <p>Meitenes bija apkrautas visādiem darbiem: bija viņām gan parauga stundas, gan jānodod visādi konspekti un apcerējumi. Gaida strādāja tagad caurām naktīm. Brīžiem viņu pārņēma bailes par izkrišanu.</p>
                 <p>— Ko tu bīsties nieku! Balva viņu mierināja.</p>
                 <p>— Tev nieks, man ne, — es neprecēšos, man vajag diploma.</p>
                 <p>— Gan jau apprecēsies!</p>
                 <p>— Uz "gan jau" nevar dzīvi celt.</p>
                 <p>— Tu domā uz diplomu var?</p>
                 <p>— Tas nepieciešams tomēr ir, lai vai kā.</p>
                 <p>— Māksliniecei, kā tev, — tas nav vajadzīgs.</p>
                 <p>— Es varbūt studēšu.</p>
                 <p>— Medicīnu?</p>
                 <p>— Kādēļ medicīnu?</p>
                 <p>— Nu, visas studē medicīnu.</p>
                 <p>— Vispirms ne visas, un es — man patīk labāk paidagoģija nekā tas slakteŗa amats. Tu nevari iedomāties, Balva, kā man bail no tiem eksāmeniem, Tu zini, Azbukins uz mani ieēdies.</p>
                 <p>— Jā, viņš necieš tavas pretrunas; tu jau arī par daudz viņu kaitini, tad tev tas nav saprotams, tad atkal cits, un kāpēc tas tā un kālab ne citādi? Vai viņam vaļas ar tevi tik daudz nodoties. Ja mēs visas tā viņam plītos virsū ar mūžīgiem jautājumiem, tad viņam vajadzētu pušu rauties.</p>
                 <p>— To metalla plati viņš man vēl no septītās klases nav piedevis, un viņš arī ir eksāmenatoru komisijā.</p>
                 <p>Balva iesmējās.</p>
                 <p>— Ak to plati, par kuŗu es dabūju pieci.</p>
                 <p>— Un es dvoiku.</p>
                 <p>— Jā, kādēļ tu nosauci par bleķi manu izrēķināšanu.</p>
                 <p>— Tas ir arī bleķis, — ka metalla plate nokristu no jumta, zemei griežoties. Arī Korinna domāja, ka tas nevarētu būt, drīzāk tad ar izplešanos dienā saules siltumā un saraušanos naktī atdziestot, — tā viņa pamazām slīdētu uz leju.</p>
                 <p>— Ha-ha-ha! — Balva iesmējās, — bet Korinna dabūja tikai četri, un es — pieci.</p>
                 <p>— Man izliekas absurds kā viens, tā otrs, — Gaida sāka atkal uztraukties.</p>
                 <p>— Pag', kāds tad bija tas uzdevums, ka neprasa eksāmenā. Es tev, Gaida, ieteicu atkāpties no savas pārliecības.</p>
                 <p>— Nē. Lai zeme simtreiz griežas ap savu asi, tādēļ vēl nekāda metalla plate nenokritīs no jumta, drīzāk Azbukins, kad viņa galva griežas riņķī, vēlu pārnākot, izkritīs pats no savas gultas.</p>
                 <p>— Kā bija? es gribu iegaumēt, — Balva plijās virsū.</p>
                 <p>— Kā bija? He—he... Sacīsim, dīvaina parādība man gadījās, he—he... — Gaida taisīja pakaļ Azbukinu.</p>
                 <p>— Es reiz uzliku uz jumta vienu diezgan smagu metalla plati. Pēc kāda laika — skatos — he—he... plate nokritusi zemē. Ka te bija darbojušies kādi dabas spēki, par to nav ne mazāko šaubu. Bet kādi dabas spēki tie bija? Kas to izrēķinās, tas dabūs pieci.</p>
                 <p>— Ha—ha—ha! Balva iesmējās pilnā kaklā, — uz mata Azbukins! Tik nu, lūdzama, ja viņš tev vēlreiz prasa to, nesaki atkal, ka tas bija vējš jeb skursteņslauķis!</p>
                 <p>— Katrā ziņā. Bet man labi jāsamācās logaritmi, ka viņš mani neizgāž cauri, tad, nudien, — man gals klāt.</p>
                 <p>— Ko niekojies!</p>
                 <p>— Nē, no Dieva tiesas, es to kaunu nepanestu. Tas Azbukins tagad man katru nakti rādās sapnī, — ka nav kāda nelaime...</p>
                 <p>— Man rādās — "Āžakakls."</p>
                 <p>— Arī labi, man tikai viņš ir labvēlīgāks.</p>
                 <p>— Viņam jau maza vājība pret tevi.</p>
                 <p>— Fui, kad to iedomājos!</p>
                 <p>— Jā, tur es tevi apskaužu, — Balva atkal smēja.</p>
                 <p>— Būtu gan ko apskaust, haha!</p>
                 <p>Eksāmeni pienāca.</p>
                 <p>Pavasaris bija laukā pilnos ziedos. Grūti bija mācīties, vēl grūtāk pārciest eksāmena bailes un nemieru.</p>
                 <p>Bet viss gāja labi. Gaida nolika galu galā pat ar uzslavu, Korinna spīdoši, arī Balva tika cauri pie "Āžakakla", lai arī ar grūtībām.</p>
                 <p>Pēc tam visi viegli uzelpoja. Daktera Gobas kundze jau priekš Vasaras svētkiem bija pārvilkusies uz jūrmalu </p>
                 <pb/>
                 <p>un nu tur lieliski rīkojās uz Balvas saderināšanos ar Purmalu. Tai pašā dienā, kad Balva pārnāks no pēdējā skolas akta, bija nolemts svinēt šos svētkus un pēc divām nedēļām — kāzas. Tante Alise visu ziemu rīkojās un šūdināja meitas pūru.</p>
                 <p>Gaida pēc eksāmeniem nebrauca tūdaļ uz mājām, tante nelaida, un Balva ļoti lūdza palikt līdz kāzām. Gaidai nekas nebija pretī atpūsties pārmaiņas dēļ jūrmalā. Arī Korinna bija ar mieru Balvas pēdējās meitu dienas pavadīt ar draudzenēm kopā.</p>
                 <p>Jūrmalā atkal sākās pagājušās ziemas sezonas jautrā dzīve vasaras noskaņā. Bet Gaida bija pārāk nogurusi, un viņai trūka vecā spara.</p>
                 <p>Balva tikai ar Purmalu vieni saķērušies staigāja, tā ka draudzenes pēdīgi vai saskaitās un gribēja aizbraukt.</p>
                 <p>Gaida ar Korinnu bieži sēdēja jūrmalā un pārrunāja visādus svarīgus jautājumus. Korinnai diez' kā nepatika Balvas nākamais — esot par daudz materiālists un nemaz ideju cilvēks, viņa nesaprata, kā Balva varēja tādu mīlēt. Balvai viņa, zināms, to neteica, tikai ar Gaidu zem četrām acīm pārrunāja. — Viņa pati pēc Balvas kāzām taisījās atkal uz Saratovu pie Borisoviem, pie kuŗiem viņa jau pērnvasar bija bijusi un ziemu Rīgā stundas devusi. Gaidu Korinna mēģināja sajūsmināt studēšanai.</p>
                 <p>Anita arī tika aicināta uz kāzām, bet viņa neatbrauca, par ko Vairons ļoti noskuma.</p>
                 <p>Balvas kāzu diena pienāca.</p>
                 <p>Tās bija neredzēti jautras kāzas jūrmalā Gobu vasarnīcā, ar ilumināciju, raķetēm... Viesi sabrauca no malu malām.</p>
                 <pb/>
                 <p>Laulāja Balvu ar Albertu Purmalu mācītājs Goba un turēja aizgrābjošu runu par mīlestību.</p>
                 <p>Gaida nopietni nolūkojās ceremonijā, kurai tik liela nozīme sievietes mūžā. Viņa iedomājās sevi Balvas vietā — līdzās dakteŗam Strautam, un salti drebuļi viņu pārņēma. Tad — viņa domāja sev līdzās otru — to, kuŗa dēļ viņas sirds tik daudz bija cietusi — — —. Un viņa saprata, ka vēl simtreiz vairāk tā būtu gatava ciest, ja varētu stāvēt ar viņu tā kā tagad Balva ar Purmalu. Viņu pārņēma žēlums pašai par sevi. Nē, viņai tāda laime nebija lemta, — viņai jāierīko dzīve kaut kā citādi. Kā īsti, to viņa vēl nezināja. Viņa Korinnai gan tā puslīdz bija apsolījusies iestāties, ja ne dailes akadēmijā, tad — paidagoģiskos kursos.</p>
                 <p>Visi bija ļoti jautri kāzās, tikai Gaida nevarēja tikt pie īstās prieka sajūtas. Viņai bija tik nopietni ap sirdi. Skola tagad bija nobeigta, ko nu tālāk? Tā kā Balva apprecēties? Strautu viņa bija atraidījusi, citu viņa nelaida savā tuvumā. Viņa nemaz nevarēja iedomāties — apprecēties ar kādu "svešu" cilvēku. Un tie visi viņai bija tik sveši, ar tiem gan varēja pajokoties, paflirtēt, pakoķetēt — tos pakairināt, bet precēties — nē.</p>
                 <p>Otra dienā kāzu viesi izklīda, un jaunais pāris aizbrauca kāzu ceļojumā uz ārzemēm.</p>
                 <p>Gaidai, no Balvas atvadoties, bija tik ļoti grūta sirds. Pa šiem diviem gadiem viņas bija kā saaugušas ar visiem kopīgajiem priekiem un bēdām, un nu — Balva viņai tika atrauta. Balva atvadoties arī noslaucīja kādu asaru aiz pieklājības un sēri priecīgi smaidot vēdināja draudzenēm ardievas... Tad mīlīgi piekļāvās savam jaunajam vīram kā staipeknis lielajam kokam, kuŗa</p>
                 <pb/>
                 <p>paēnā tas tikai var vilkt bēdīgu dzīvību, bet patstāvīgi stiepties saulei pretī — nav spējīgs.</p>
                 <p>Gaida ar vecākiem un brāļiem aizbrauca uz Randavu. — Sveicini Anitu! — Vairons klusi teica, Gaidai atvadoties.</p>
                 <p>— Uz redzēšanos galvas pilsētā! — Korinna nosauca Gaidai pakaļ.</p>
                 <p>Pirmais posms Gaidas jaunajā mūža bija beidzies...</p>
                 <pb/>
             </div>
        </div>
        <div type="group">
            <head>Otrā daļa
            ATZĪŠANAS ĀBOLS</head>
            <p>Se la cossa amata ē vile, 
            amante si fa vile.</p>
            <p>Leonardo da Vinči.</p>
            <pb/>
            <div type="chapter">
                <head>1
                VIENS MŪŽA GADS</head>
                <p>Gandrīz vesels gads bija pagājis no pēdējās draudzeņu
                šķiršanās. Bija atkal pavasaris. </p>
                <p>Balva, no kāzu ceļojuma pārbraukusi, dzīvoja Rīgā
                ar savu jauno vīru netraucētā jaunas laulības laimē. </p>
                <p>Korinna bija vēl Krievijā par mājskolotāju turpat
                Saratovā pie Borisoviem un krāja kapitālu studijām.</p>
                <p>Anita bija pērn ruden iestājusies Daugavieša ģimnāzijā
                Rīgā, kuru šopavasar taisījās beigt.</p>
                <p>Gaida, pēc skolas beigšanas mājās pārnākusi, bija jutusies
                piepeši kā no vētras krasta malā izmesta. — Ko
                tālāk? — šis jautājums bija viņas priekšā. Vispirms —
                atpūsties. Viņa bija tā nogurusi pēc pēdējās ziemas un
                gala pārbaudījumiem. No sākuma, vasarā, tā nekā nedarīja,
                tikai pilnībā izlietoja savu brīvību; retumis
                palīdzēja mātei un Annai Petrovnai. Tad tā sāka garlaikoties
                klusajā Stārku ligzdā un meklēja kādu nodarbošanos:
                izvilka no kakta apkaltušās otas, uzsāka gleznošanu,
                kurā Rīgā bija ievērojami papildinājusies.</p>
                <p>Ar Anitu satikās reti, jo tā pēc izslēgšanas no Mazpils
                ģimnāzijas bija tapusi tāda savāda, izvairījās no
                Gaidas un ne labprāt runāja par Mazpili. Gaida to manīja
                un neuzbāzās viņai ar saviem jautājumiem. Anitai
                bija arī maz vaļas, — viņa gatavojās uz rudens pārbaudījumiem
                Rīgā. Par Valdi Gaida ar Anitu daudz nerunāja;
                šad tad gan Anita pastāstīja, ka viņš strādājot cītīgi</p>
                <pb/>
                <p>un gatavojoties zinātniskai karjērai. Vairāk arī
                Anita likās nezinām par brāļa intimāko dzīvi.</p>
                <p>Vasara pagāja Gaidai diezgan garlaicīgi. Neviena viesa
                arī neredzēja mācītājmuižā. Balva ar savu Albertu
                ceļoja pa Tiroli, Šveici, Itāliju, un pa laikam no viņas
                atlidoja kāda skaista skatu karte ar īsiem vārdiem, kas
                liecināja par viņu medus mēnešu laimi. Arī Korinna
                pirmā laikā rakstīja diezgan bieži un allaž Gaidai atgādināja
                kopējos studiju nodomus.</p>
                <p>Kad rudens pienāca un Anita aizbrauca uz Rīgu, Gaida
                tapa nemierīga. Nu arī viņai bija laiks izšķirties.</p>
                <p>Bet tad māte saslima ar plaušu karsoni un vēlāk ar
                garo klepu. Un Gaida vairs nevarēja domāt par aizbraukšanu.
                Uz viņas pleciem gūlās smagi pienākumi.
                Viņas abas ar Annu Petrovnu pašaizliedzīgi kopa māti,
                kas pēc kāda mēneša gan pamazām atveseļojās, bet
                tomēr palika vēl vārga un bija saudzējama visu ziemu.
                Arī tēvu kaulu sāpes mocīja bargāk nekā citām ziemām,
                un viņa labā roka bija gandrīz nelietojama, tā ka
                Gaidai nācās pildīt viņa rakstu darbus. Bērni ar
                klepu slimoja ilgi. Priekš pašiem Ziemas svētkiem klepus
                pārgāja arī uz Gaidu.</p>
                <p>Tas bija grūts laiks. To atceroties vien, Gaida varēja
                kļūt grūtsirdīga. Tikai uz pavasari, kad marta saules
                pirmie maigie stari atspīdēja, mocošais klepus Gaidai
                pārgāja. Viņa bija pavisam novārgusi. Bet pavasara
                saules dzīvinošā gaismā visi slimnieki ātri atkopjas, un
                arī Gaida drīz bija aizmirsusi ziemas slimības. Visu ziemu
                viņa bija bijusi tik aizņemta, ka gluži aizmirsa visu
                ārpasauli. Tik reti kāda sensacionāla ziņa spēja uz īsu
                laiku pamodināt viņas interesi.</p>
                <p>Reiz rudenī viņa lasīja avīzēs nāves ziņu, ka Zvaigžņu</p>
                <pb/>
                <p>Mirta piepeši mirusi. Tad pienāca no Balvas gara
                vēstule, kas nesa šausmu pilnus sīkumus par Mirtas
                traģisko nāvi. Mirta pati nobeigusi savu jauno dzīvību
                noindēdamās. Pēc tam, kad viņa ar brāli Zigurdu tikuši
                izslēgti, Zvaigznes kundze izdzinusi no savas mājas
                visus jauniešus, sevišķi stingri piekodinādama Ilgonam,
                lai tas viņas acīs vairs nerādoties. Mirta raudādama bija
                lūgusi māti Ilgona dēļ, bet Zvaigznes kundze bija nepielūdzama,
                tikai vēl vairāk saskaitās. Cik tālu viņu
                mīlestība bija gājusi, to Mirta mātei nedrīkstēja sacīt...
                Ilgons bija Mirtu aicinājis sekot viņam līdz uz Jauno
                pasauli. Viņa bija gatava to darīt. Bet līdzekļu nebija ne
                vienam, ne otram. Tad Mirta lūkojusi pierunāt Ilgonu
                lai metas mātes priekšā ceļos, lai izsaka visu, — gan
                māte tad iežēlošoties un došot savu svētību... Bet Ilgons
                bija stingrs savos „principos", — vecu, bābisku
                aizspriedumu dēļ viņš neiešot laulāties un palikt par
                apsmieklu visu biedru acīs.</p>
                <p>Mirta izmisusi cīnījās ar māti un Ilgonu. Drīz brīvās
                laulības sekas vairs nebija apslēpjamas... Dienestnieki
                sāka sačukstēties, smīnēt, Mirtai garām ejot; skolas
                biedrenes uzskatīja Mirtu ar lielu ziņkārību, nemiera
                pilnās gaidās un baigu jautājumu acīs, — kas nu būs
                tālāk? Mirta to visu nepanesa. Vēl pēdējo reizi viņa saņēmās
                un tuvojās mātei, kas vienīgā nenoģida Mirtas
                stāvokli... Un, kad māte arī šoreiz bargi atraidīja, sacīdama,
                ka viņa nedošot tādam smurgulim savu bērnu
                par apsmieklu visai pilsētai... Tad Mirta aizgāja no
                mātes. Pļavā, upes malā to atrada...</p>
                <p>Tā bija briesmīga ziņa. Gaidai tā ilgi neizgāja no prāta.
                Viņa rakstīja Anitai uz Rīgu, apprasījās tuvāk par
                Mirtu, par Ilgoni, bet Anita neatbildēja. Tad Balva bija</p>
                <pb/>
                <p>atkal atrakstījusi, ka Ilgons aizbraucis uz Ameriku. Zigurds
                dzīvojot pie mātes un gatavojoties uz abitūriju.
                Par Anitu un Zigurdu Balva arī dzirdējusi kaut ko,..
                bet tagad viņu starpā esot viss pārtraukts. Balva Anitu
                kādas reizes satikusi sabiedrībā, aicinājusi viņu pie sevis,
                bet tā nav nākusi un vispār izvairoties.</p>
                <p>Tad Gaida saprata, kādēļ Anita vasaru arī no viņas
                bija bēgusi.</p>
                <p>Kādreiz vēlāk Balva atkal rakstīja, ka Vairons ļoti
                sajūsminās par Anitu. Abus redzot bieži kopā, gan teātrī,
                gan uz slidotavas. Vairons vakaros bieži esot projām,
                laikam aizraujoties ar Rīgas skolnieku pulciņiem.
                Reiz Vaironam ar tēvu bijusi liela sadursme.</p>
                <p>Par Valdi Gaida vairs nedzirdēja nekā. Tas likās pilnīgi
                nozudis no viņas dzīves redzes aploka. Gaida par
                viņu atcerējās kā par kaut ko neizsakāmi mīļu, sāpīgi
                mocošu.</p>
                <p>Pēc Ziemas svētkiem mācītājmuižā ieradās no ārzemēm
                Ēriks Vilnis nokalpot par adjunktu savu kandidāta
                gadu Randavā. Mācītājs Goba sen viņu gaidīja.</p>
                <p>Gaida ar vienaldzību skatījās pretī jaunajai pārmaiņai
                ģimenes sadzīvē; mocošais klepus viņu gluži nomāca.</p>
                <pb/>
                <p>Ar Viļņa ierašanos mācītājmuižā radās možāks gars.
                Līdz tam visi bija bijuši ļoti nospiesti. Mācītājs atvieglots
                uzelpoja, kad lielu daļu no saviem pienākumiem
                uzkrāva palīgam. Mācītāja kundzei bija radušās jaunas
                intereses, viņa it kā atdzīvojās, rūpēdamās par jauno
                adjunktu; viņa to uzskatīja par mīļu viesi. Arī Gaidai
                viņa tuvums darīja labu. Viņš bija ļoti gādīgs un rūpīgs
                pret viņu, kad tā ļoti cieta no savas slimības, tad
                varēja redzēt, ka tas viņai cieta līdz. Kad tai kādu dienu</p>
                <pb/>
                <p>bija labāk un tā arī viņam dāvāja pa laipnam smaidam,
                tad viņš nezināja, ko aiz prieka darīt. Bet retas bija
                tādas dienas; lielāko laiku Gaida pavadīja savā istabā,
                kur viņai pat ēst nesa augšā. Dažreiz pagāja vesela
                nedēļa, kur tā ne reizes nenonāca lejā pie kopīgā
                galda. Kā ēnu Vilnis to kādreiz redzēja slīdam cauri
                istabām un sekoja tai, bet arvien tā pazuda atkal augšā.</p>
                <p>Martā Gaida sāka atveseļoties. Saulainās dienās viņa
                gāja mazliet ārā pastaigāties, tēva rokas balstīta. Kādreiz
                kad mācītājam Gobāam nebija vaļas, tad viņu pavadīja
                adjunkts Vilnis.</p>
                <p>Pa lielākai daļai viņi staigāja abi klusēdami, — Gaida
                nedrīkstēja runāt, tā baidījās no katras vēsmiņas, —
                ka neuznāk atkal nejaukais klepus. Retāk tas tagad
                gan atkārtojās, un arī nebija tik grūts. Kādreiz, kad
                uznāca un Gaida ar baiļu pilnu skatu uzskatīja savu
                pavadoni, viņš paņēma viņu kā mazu bērnu ar vienu
                roku ap vidu, ar otru pieturēdams viņas galvu. Kad
                klepus pārgāja, tad viņa nomocīta atslēja savu galvu
                pie viņa pleca, un viņš stāvēja nekustēdamies, iekāms
                viņa teica: „Iesim mājās!" Tad viņš to veda atpakaļ uz
                mājām, un viņa pazuda atkal augšā savā istabā.</p>
                <p>Gaida bija Ērikam Vilnim pateicīga, viņš bija arvien
                tik labs pret viņu. — Jā, vienmēr, arī Rīgā, un toreiz
                — pirmajā ballē, viņa atcerējās...</p>
                <p>Saulainas dienas tad nāca arvien biežāk; mazie bērni
                sāka skraidīt pa lauku, arī Gaida gāja jo dienas, jo tālāk
                prom no mājām. Kad koki bija salapojuši, tad Gaida
                pilnīgi izveseļojās, un klepus galīgi nozuda. Viņa atvēra
                plaši vaļā savu logu, spirgts pavasara gaiss plūda viņai
                pretī. Saulīte apspīdēja viņu un sārtoja viņas izbālušos
                vaigus. Tā izstaipīja savus gurdenos locekļus, pasmaidīja</p>
                <pb/>
                <p>saulei pretī un pēc ilga laika atkal jautriem
                soļiem noskrēja lejā. Pašlaik bija atnācis pasts. Tēvs pasniedza
                Gaidai vēstuli.</p>
                <p>Balva rakstīja:</p>
                <p>Dārgā Gaida!</p>
                <p>Esi sveicināta ar izveseļošanos. Kā es priecājos, ka Tu
                nu atkal esi vesela. Sen jau es būtu pie Tevis aizbraukusi,
                bet papa neļāva. — Tas klepus esot tik lipīgs. Tik
                ilgi neesmu Tevis redzējusi, tik daudz ir ko ar Tevi parunāt!
                Vai zini, mēs ar Albu taisāmies pa Vasaras svētkiem
                uz Kandavu braukt, onkulis Mārtiņš, Rīgā būdams,
                mūs aicināja un papa atļauj tagad braukt, — kur jūs
                visi veseli. Mēs gribam pavadīt kādus brīžus Tavā skaistajā
                dzimtenē, kas arī man ir mīļa, un kas Albam toreiz
                tik labi patika — mūsu iesvētīšanā. Tad mēs abas
                izrunāsimies par visu, tādēļ tagad Tev daudz vairs nerakstīšu.</p>
                <pb/>
                <p>Bet vienu lietu gan tev gribu pateikt, jo — burti nenosarkst
                — es Tevi un Ēriku uz vasaru lūgšu kūmās ...</p>
                <p>Es ļoti, ļoti kaunējos, tādēļ Tev agrāk par to nerakstīju,
                un, lai man, ar Tevi tiekoties, nebūtu tik liels
                kausn, tad labāk to šeit iepriekš paziņoju.</p>
                <p>Ak Gaida, Tu nevari iedomāties, cik es laimīga,
                jūtot to mazo dzīvībiņu, — es jau tagad jūtos kā māte!
                Man ir, it kā viņš jau būtu manā priekšā. Tu to nevari
                saprast, bet, tici man, tā ir laime, pret kuru es nevienu
                citu nemītu.</p>
                <p>Vairons un Anita liek eksāmenus. Papa tā vien baidās,
                ka Vairons neizkrīt, jo šogad ir ļoti maz mācījies.
                Vairons ir samīlējies Anitā, tas ir skaidrs. Anita, liekas,
                mazāk jeb nemaz, — no viņas nevar izprast. Pēdējā</p>
                <pb/>
                <p>laikā tā divreiz ir pie manis bijusi. Viņa ir tāda klusa,
                nopietna. Drīz jau Tu viņu redzēsi.</p>
                <p>Albs liek Tevi padevīgi sveicināt.</p>
                <p>Dzīvo vesela, uz redzēšanos!</p>
                <p>Balva.</p>
                <p>Gaida sēdēja laukā zem ceriņu krūma. Izlasījusi tā
                nolika vēstuli klēpī un pārdomāja lasīto. Balvas mātes
                laime un Mirtas mātes nelaime kā divi brēcoši pretstati
                stājās viņas acu priekšā. Viena bija tik laimīga... Kādēļ
                otra tādā pašā stāvoklī gāja nāvē!... Kas bija vainīgs?
                ... Nabaga, nabaga Mirta!</p>
                <p>Un tad viņa domāja par Anitu. Kā gan tagad izskatījās
                viņas iekšienē? Viņa par to nekā vairs nezināja.</p>
                <p>Anita un es, mēs vēl kā neaprakstītas lapas... Nē,
                nē — arī mūsu lapas jau pa daļai aprakstītas ... Zigurds...
                Valdis... Bet ko liktenis tālāk rakstīs? Vai
                viņš piepeši vētrā tikpat spēji nesaplosīs manu dzīves
                grāmatu kā Mirtai... Ai, nē! Es neļaušos, es pretošos,
                es pati rakstīšu savā dzīves grāmatā, — es pati lemšu
                savu likteni!</p>
                <p>Gaida ātri piecēlās un stingriem soļiem gāja uz mājām</p>
                <pb/>
            </div>
            <div type="chapter">
                <head>2
                KĀ BIJA KĀZU CEĻOJUMĀ</head>
                <p>Vasaras svētkos Randavā atbrauca jaunie Purmali.
                Gaida ļoti priecājās, Balvu atkal ieraudzīdama. Abas
                sirsnīgi apkampās. Visi mācītājmuižas iemītnieki bija
                sanākuši uz lieveņa viesiem pretī.</p>
                <p>Ēriku ieraudzījusi, Balva spēji nosarka un ātri apgriezās
                atpakaļ, ar acīm meklēdama pēc sava vīra. Purmals
                piesteidzās klāt un, satvēris viņas mazo roku, noskūpstīja.
                Balva apmierinājās un turpmāk vienaldzīgi
                izturējās pret Ērika klātbūti. Gaida vērīgi nolūkojās
                Balvā. Ne pilns gads nebija pagājis no skolas beigšanas,
                bet Balva tā bija pārvērtusies! Arī Purmals bija gluži
                citāds. Kāds solīds, mierīgs kungs bija no viņa izkūņojies,
                kur agrāk viņš bija bijis tāds jautrs, kustīgs
                kavalieris dāmu sabiedrībā. Gaidai it kā žēl bija Balvas.
                Kādēļ, pati nevarēja sev izskaidrot.</p>
                <p>— Gaida, tu tāda pati vien esi palikusi, tik drusku
                vēl pabāla. — Balva kādu dienu sacīja uz Gaidu, kad
                abas sēdēja dārzā zem tā paša ziedošā ceriņu krūma,
                kur Gaida bija lasījusi Balvas vēstuli. — Es domāju, ka
                tā slimība tevi būs stipri nomākusi.</p>
                <p>— Es tagad esmu atkal atpūtusies; biju gan ziemu
                ļoti nespēcīga.</p>
                <p>— Jā, tante Helēna man rakstīja, ka baidoties tevis
                dēļ. Nu stāsti, kā tev citādi gāja visu šo gadu, mēs taču
                neesam redzējušās kā pēdējo reizi manās kāzās.</p>
                <p>— Man, Balva, nekā nav ko stāstīt bez tā, ko tev jau</p>
                <pb/>
                <p>esmu rakstījusi. Tu zini, šeit Randavā dzīves straume
                rit vienmulīgi — viens vilnis kā otrs... Stāsti tu, tev
                būs vairāk ko man teikt. Es tevi tā gaidīju.</p>
                <p>— Es arī tev par visu rakstīju. — Balva it kā apjuka.
                Kad šurp bija braukusi, tad viņai likās, ka ved Gaidai
                līdz veselu vezumu jaunu ziņu; ka tik daudz būs abām
                ko pārrunāt, apspriest, un nu — it kā viss bija izgaisis.
                Jā, Balvai jau bija gan daudz padomā, bet — nevedās
                vairs vecās meiteņu draudzeņu valodas. Gaida bija tā
                pati, kādu viņa to bija atstājusi pērn pavasar, bet viņa
                ... viņa bija tagad tik daudz pārdzīvojusi un atradās
                tādā sievietes dzīves posmā, kādu Gaida nevarēja saprast.
                It kā piepeši nekas vairs kopīgs nebūtu starp
                vecajām draudzenēm, — tā Balvai likās, un viņai kļuva
                sāpīgi, kaut kā tā žēl... vai sevis, vai Gaidas, — to arī
                viņa neizprata.</p>
                <p>— Gaida, man liekas, ka vesela mūžība būtu starp
                mums... Mājās no vēstulēm es to tā nesajutu.</p>
                <p>— Jā, jā, vesela mūžība... Balva domīgi atkārtoja,
                un tad abas klusēja.</p>
                <p>Pēc kāda brītiņa Gaida atkal uzsāka:</p>
                <p>— Kā tu jūties savā jaunajā dzīvē?</p>
                <p>— Es — esmu — apmierināta.</p>
                <p>— Apmierināta? – – Gaida jautājot paskatījās uz
                Balvu.</p>
                <p>— Jā, es esmu laimīga, — Balva ātri piemetināja.</p>
                <p>— Jā gan, tava dzīve atrisinājās gludi, bez spējiem
                nemieriem.</p>
                <p>— Nu, ne tik gludi. Tu zini — mana pirmā mīlestība
                bija nelaimīga. Jā! Vai tev nu Ēriks nepatīk labāk nekā
                agrāk, kur tu viņu tuvāk pazīsti?</p>
                <pb/>
                <p>— Es nezinu. Man liekas, viņš ir labs cilvēks, un ideālu
                viņam arī netrūkst.</p>
                <p>— O, to viņam ir vairāk nekā vajadzīgs!</p>
                <p>Gaida pasmaidīja par Balvas sajūsmu.</p>
                <p>— Vai tevī vecais vīns vēl rūgst?</p>
                <p>— Nē, nē, — tas viss ir izgarojis... — Balva spēji
                pretojās. — Alberts ir labāks, daudz — daudz labāks...
                es viņu ļoti mīlu... tik dziļi, kā es nekad nebūtu domājusi,
                ka var mīlēt. Es, Gaida, priecātos, ja arī tu drīz
                kļūtu laimīga.</p>
                <p>— Tas nav tik vienkārši, — mana dzīves straume ritēs
                pa nelīdzenāku gultni.</p>
                <p>— Aizmirsti taču nu reiz vecās blēņas!</p>
                <p>— Tās ir aizmirstas, — Gaida grūtsirdīgi atbilda.</p>
                <p>— Nu tad ir viss labi, tad arī tavam laimes ritumam
                vairs nekas nebūs ceļā.</p>
                <p>Tad Balva ar labpatiku sāka stāstīt par savu laulību
                no paša sākuma, no kāzu ceļojuma. Papriekš stāstīšana
                gāja drusku kautrīgi, bet kad viņa redzēja, ka Gaida
                klausās ar lielu interesi, tad viņa kļuva vaļsirdīgāka
                un ar zināmu lepnumu attēloja savus piedzīvojumus,
                it kā par kādu pakāpi pārāka juzdamās par Gaidu.</p>
                <p>Ko visu viņa stāstīja! Kā braukuši pa Krieviju līdz
                robežai pirmās klases kupejā vieni paši, tik tuvu, tik
                tuvu pirmoreiz viens otram... Kā Alberts bijis tik uzbudināts.
                Kā miegs viņiem abiem nenācis un ēstgribas
                nebijis ne vienam, ne otram; kā viņi pārtikuši gandrīz
                vienīgi no skūpstiem un karstiem mīlestības vārdiem.
                Gandrīz nemaz negulējuši, tie nonākuši otras dienas
                vakarā Berlīnē. Tik te abi pirmoreiz sajutuši nogurumu.
                Nokāpupši „Hotel dc Busse." Alberts bijis tik uztrauks.
                Pie vakariņām viņš dzēris daudz sekta, arī viņai spiedis,</p>
                <pb/>
                <p>no tā viņai notirpušas kājas, un viņi gājuši savā
                istabā. Tur Alberts sācis viņai neparastā kārtā "uzmākties,"
                bet tā ka viņš bijis stipri iereibis, tad tas viņai
                bijis ļoti nepatīkami un viņa to spēji atgrūdusi. Alberts
                tad saskaities un kļuvis varmācīgs. Tas Balvu pavisam
                sabaidījis, un viņa draudējusi saukt pēc palīga. Viņš
                tad sadusmots, sabozies aizgriezies. Balva smējās, to
                atcerēdamās.</p>
                <p>Šie pirmie laulības iespaidi bijuši slikti. Sevišķi to
                vakaru Berlīnes viesnīcā, uzskatot savu jauno vīru reibumā,
                neaistētiskā stāvoklī, viņai tapis uzreiz tik grūtsirdīgi
                un viņā cēlies jautājums: „Ko es esmu padarījusi?"
                Asaras tai saskrējušas acīs. Kad tad Alberts vēl
                reiz viņai tuvojies, apkampis viņu strauji, brutāli, un
                alkohola dvaša viņai plūdusi virsū, — tad viņa sajutusi
                pilnīgu izmisumu un sākusi raudāt. Alberts sabijies
                un atrāvies. Viņa tikai dzirdējusi, ka viņš ielīdis savā
                gultā, pie sevis purpinādams: „Šķirties, šķirties — tūliņ
                uz vietas!... Tāds dumjš nejēgas skuķis!..."</p>
                <p>Balva pati vēl ilgi sēdējusi, klusi raudādama un noskatīdamās
                savā neaistētiskajā otrā pielaulātā pusē.
                Tikai kad viņš vienmulīgi krācis, tā apmierinājusies,
                un, pa pusei izģērbusies, ielikusies savā gultā, arī pie
                sevis nodomādama: „Šķirties, šķirties — tūliņ uz vietas!</p>
                <p>— Cik liela nelga es toreiz biju! — Balva nokritizēja
                savu toreizējo es kāzu naktī. Tad tā, allaž smaidīdama,
                turpināja savu stāstu:</p>
                <p>— Un otrā dienā mēs devāmies ar ātrvilcienu tālāk
                uz Šveici. Ārzemēs mēs braucām otrā klasē. Un tā
                kā tur mums līdzās kupejā bija arvien arī citi pasažieri,
                tad mēs vairs nenācām tik tuvu viens otram. Alberts
                likās arī mierīgāks. Galva viņam sāpēja no vakarējā</p>
                <pb/>
                <p>šampanieša, un viņš visu dienu bija tāds saīdzis, it kā
                nokaunējies.</p>
                <p>— Vai par šķiršanos vairs nerunāja? — Gaida smaidīdama
                ieprasījās.</p>
                <p>— Nē. — Balva skaļi iesmējās. — Un es arī vairs par
                to nedomāju. Man bija tikai žēl viņa. Kad nonācām
                Cīrichē, un kamēr viņš ar bagāžu rīkojās, es vēl aizskrēju
                uz aptieku, turpat stacijai pretī, pēc zālēm, ko
                Albam ieņemt pret galvas sāpēm. Cīrichē mēs palikām
                tikai vienu dienu. Atpūtāmies, pavizinājamies pa Cīriches
                ezeru; otrā dienā braucām atkal tālāk uz St. Moricu.
                Tur nonākuši, mēs vieglāk uzelpojām. St. Morica
                ir skaista Šveices kūrvieta kalnos. Gaisa pārmaiņa darīja
                mums abiem labu, un mēs nospriedām palikt
                šeit ilgāk. Tur mēs uzmeklējām kādu klusu, glītu pansiju
                un noīrējām divas skaistas istabiņas ar balkonu.
                Pēc pēdējām galvas sāpēm Alberts šampanieti neņēma
                vairs mutē, par ko es ļoti nopriecājos. Kad bijām
                ierīkojušies „paši savās mājās". tad atkal mūsu
                maigākās jūtas raisījās. Nemīlīgais Berlīnes iespaids
                man bija izzudis, un tā kā Albs bija tāds kluss un mīļš,
                tad man bija viņa žēl. „Neko nav vērts tāds kāzu ceļojums!"
                Albs vēl sirdījās. Tas man patika, jo es biju
                bijusi pret ceļojumu tūdaļ pēc kāzām Māte uz to pastāvēja.
                — „Nu, tagad būs labi," — es noteicu un viņam
                pieglaudos maigāk. — „Tu domā, mana niekalbīt?" —
                Albs jautāja un mani tā uzskatīja, ka es nosarku līdz
                matu galiem. Tad viņš saķēra manu galvu un skūpstīja
                kā traks.</p>
                <p>— Un tad viņš tev vairs nelikās neaistētisks? — Gaida
                iejautājās.</p>
                <pb/>
                <p>— Nē, nemaz... Viņš jau vairs nedzēra
                un bija tik mīļš, tik mīļš...</p>
                <p>— Nu, un tālāk? — Gaida jautāja ar lielu ziņkārību,
                kuru gan lūkoja apslēpt.</p>
                <p>— Nu, — tad es — tapu viņa sieva. — Balva īsi pārgāja
                pār šo vietu.</p>
                <p>Gaida gan būtu labprāt arī par šo punktu ko tuvāk
                dzirdējusi, bet kaunējās izprasīt.</p>
                <p>— Un tad tu vairs nenožēloji, ko esi padarījusi?</p>
                <p>— Nē, nekad vairs neesmu nožēlojusi. Tagad jau kādreiz
                gadās, ka Albs pārnāk mājās drusku jautrākā garastāvoklī
                un no viņa nāk pretī alkohola tvaiki, bet —
                pie tā sievietei jāpierod; patīkami tas nav, — es tad aizgriežos
                no viņa, bet tā, ka viņš nemana manu riebumu,
                — ja tikai viņš citādi ir labs.</p>
                <p>— Un citādi viņš ir labs?</p>
                <p>— Tu mūžīgi jautā kā Sokrāts. Jā, — labāks par citiem,
                kā māte saka, un viņš mani ļoti mīl; es viņu arī
                ar katru dienu mīlu vairāk. Tagad es bez viņa nevaru
                dzīvot ne dienas. Tiklīdz ka viņš kādu dienu ir projām,
                aizbraucis pie tiesas uz Liepāju, Jelgavu vai citur, tad
                es ļoti ilgojos un nevaru sagaidīt viņu pārbraucam.</p>
                <p>— St. Moricā jūs ilgi bijāt? — Gaida vēlreiz atgriezās
                atpakaļ pie kāzu ceļojuma.</p>
                <p>— Veselu mēnesi. Tas bija jauks, skaists mūža gabals.
                .. Mēs divi vien dzīvojām svešos ļaudīs kā kādā
                vientuļā jūras salā; nelūkojām ne ar vienu iepazīties,
                staigājām saķērušies caurām dienām pa kalniem, klausījāmies
                putnu dziesmās, braukājām ar tvaikonīti, ar
                laiviņu, fotografējām skaistas ainavas, vakaros ilgi sēdējām
                savā balkonā... Un, kad es biju nogurusi, tad
                Albs mani ienesa iekšā. Man ļoti patika St. Moricā, un</p>
                <pb/>
                <p>es citur nekur nebūtu gribējusi braukt, bet tad — Albertam
                sāka kļūt garlaicīgi...</p>
                <p>— Es domāju! — Gaida pārtrauca iesmiedamās.</p>
                <p>— Ko tu domāji? — Balva, it kā aizvainota, jautāja.</p>
                <p>— Nevar taču visu mūžu dzīvot no skūpstiem vien.</p>
                <p>— Jā,— tā arī Albs toreiz teica, kad es jutos viņa
                garlaikošanās aizvainota. Un tad mēs atstājām skaisto,
                mīļo St. Moricu un braukājām apkārt no vienas vietas
                uz otru, nekur neapstādamies ilgāku laiku. Kur gan
                mēs visur bijām! Uz Rigi — skatīties saules lēktu...
                Nu, tas nekas sevišķs nav, — tik agri jāceļas augšā,
                migla, mitrs... auksts...</p>
                <p>Gaida iesmējās.</p>
                <p>— Ko tu smejies? — Balva jautāja.</p>
                <p>— Tāpat vien. Stāsti tālāk.</p>
                <p>— Tad mēs apbraucām laikam visus skaistos Šveices
                ezerus, Lugano, Četru Kantonu ezeru, Komo, Lago Madžore,
                bijām uz debešķīgo Izola bella, — tur Albs gribēja
                vīt mums ligzdu... Aizbrausām uz Milānu, apbrīnojām
                tur domu,... man tas neko nepatika, — par
                daudz sīkumains un augsts, cilvēks viņam līdzās jūtas
                tik niecīgs kā muša. Redzējām Leonardo da Vinči apdrupušo
                Vakarēdienu... Jā, pat līdz Venecijai aizbraucām.
                Albs gribēja apskatīt šo oriģinālo samīlējušos
                pāru sapņu mērķi. Pavizinājāmies ar gondolām pa Venēcijas
                kanāliem, noklausījāmies itāliešu dziesmās, ar
                steigu izskrējām cauri Dodžu palastam, Markus baznīcai,
                apskatījām veco venēciešu glezniecības skolu... bet
                mums uz tādām lietām toreiz maz prāts nesās. Un tā kā
                bija ļoti karsts, pašā vasaras vidū, tad braucām atpakaļ
                uz Šveici, Tiroli, pie Gardas ezera palikām atkal ilgāku</p>
                <pb/>
                <p>laiku, kādas divas nedēļas, un tad caur Vīni braucam
                mājās.</p>
                <p>— Un kādu spriedumu tad jūs galu galā taisījāt, — vai
                ir ko vērts tāds kāzu ceļojums, vai nav?</p>
                <p>Balva likās pārdomājam.</p>
                <p>— O, jā, kāzu ceļojuma princips ir pareizs, — pēc kāzām
                jaunsalaulātie atstājami vieni paši savai laimei uz
                kādu laiku. Bet, ja tu kādreiz precēsies, tad es tev dodu
                padomu — neceļot diezin kur tālu projām pasaulei
                apkārt, bet nomesties abiem kaut kur kādā skaistā,
                klusā vietiņā. Tāda ceļojuma steiga, viesnīcu dzīve, vagonu
                troksnis, — tas viss gulstas uz nerviem, kad sirds
                grib miera un vientulības. Tagad gan es labprāt gribētu
                paceļot ar Albu, izrauties no ikdienas vienmuļības; tas
                mums tagad arī ļoti noderētu gara atspirdzinājumam,
                bet tagad jau es nevaru. — Balva apklusa, tad kaunīgi
                jautāja:</p>
                <p>— Tu taču nāksi par krustmāti?</p>
                <p>— Ar prieku.</p>
                <p>— Gaida, kaut tu zinātu, kā es baidos!... — Balva
                bailīgi čukstēja.</p>
                <p>— Vai vairāk nekā skolā no gala pārbaudījumiem? —
                Gaida spieda līdzjūtīgi Balvai roku.</p>
                <p>— Cik tev, Balva, smalki, balti, tievi pirkstiņi!</p>
                <p>— Jā, kā zīmuļi , — mans vīrs saka.</p>
                <p>— Kā madonnas pirksti — es teiktu. Taisni tādus es
                iedomājos madonnas pirkstus... Ja es kādreiz būšu
                māksliniece, tad tev man jāļauj gleznot tavas rokas madonnai.</p>
                <p>— Labprāt es savas rokas tev došu, — Balva pasmaidīja.
                — Man tikai bail, ka nenomirstu, — es allaž par
                to domāju.</p>
                <pb/>
                <p>Gaidai prātā ienāca Ligitas dzimšana, un viņa nevarēja
                mierināt Balvu, viņai pašai bija bail Balvas dēļ, —
                viņa vēl tik jauniņa, nepilni divdesmit gadi!</p>
                <p>— Ej nu, tu esi tik vesela, — Gaida tikai noteica.</p>
                <p>— Tā arī ārsts saka. Es tā gaidu, ar tādu ilgošanos, ar
                tādu saldu nemieru to šausmu pilno, grūto stundu...
                bet — es esmu laimīga. Man liekas, ka mana dzīve būtu
                tagad sasniegusi augstāko pilnību. Un, kad viņš vēl būs
                klāt, tas mazais, tad — es baidos — ka tad man būs par
                daudz laimes. Man tagad ir tikai viena doma: mans
                bērns. Visu es daru viņa labā un viņa dēļ, jā, arī vīru
                es vairāk mīlu — sava bērna dēļ. Līdz šim es dzīvoju
                kā putns, — tagad tikai es jūtu cietu pamatu zem kājām;
                tagad man ir savs dzīves mērķis; visa mana līdzšinējā
                dzīve man tagad izliekas tukša, niecīga. Tagad
                man ir darbs, kura nozīmi es saprotu un kuru es daru
                ar visu savu sirdi un dvēseli. Jā, mana mīlestība ir
                viena liela radīšana...</p>
                <p>Gaida visu to par Balvas mātes laimi klausījās vienaldzīgi.
                Tie vārdi par mīlestību pret bērnu viņai skanēja
                patukši. Viņa sevī nesajuta ne mazākās ilgas pēc bērna.</p>
                <p>— Es laikam esmu no citādas vielas nekā Balva un
                Korinna, — viņa nodomāja pie sevis.</p>
                <p>No upmalas kalnā runādamies nāca Purmals ar Vilni.
                Ieraudzījuši Balvu un Gaidu sēžam, viņi tuvojās.</p>
                <p>— Paskat', kur viņas nolīdušas! Un mēs jūs meklējam
                pa malu malām, — Purmals priecīgi iesaucās.</p>
                <p>Balva, kungiem tuvojoties, ātri piecēlās un gāja pretī.
                Purmals saķēra savu mazo sieviņu un pacēla to gaisā.</p>
                <p>— Nekas, tikko var pacelt, — viņš noteica.</p>
                <p>Ēriks neviļus paskatījās uz Gaidu, tā nosarka.</p>
                <pb/>
                <p>— Ejiet vien jūs savus ceļus, mēs paiesim vēl pa gravu,
                lakstīgalas paklausīties, — Purmals apķērās Balvai
                ap vidu, un abi gāja.</p>
                <p>— Jā, iesim mēs savus ceļus — uz mājam, man jāpalīdz
                mātei vakariņas sarīkot, — Gaida piecēlās, lai ietu.</p>
                <p>— Tā jūs arvien, Gaidas jaunkundze! — Vilnis pārmetot
                sacīja un gribēja satvert viņas roku, bet viņa jau gāja
                uz priekšu.</p>
                <p>Purmali nodzīvoja Randavā veselu nedēļu. Purmalam
                ļoti patika mācītājmuižas dzīve un kādu vakaru
                pie galda viņš, jokodams ar Ēriku, nožēloja, ka arī nav
                studējis teoloģiju.</p>
                <p>— Te dzīve rit mierīgi, bez kaislībām, „grēku ieleja"
                no šejienes tālu, tālu... to visu te aizmirst un maigi
                sapņo par cīņām un vētrām, kas viņā pasaulē — lielpilsētā.
                — Tā Purmals motivēja savu sajūsmu par lauku
                dzīvi.</p>
                <p>— Jā, jā, kamēr sirds šais sapņos pagurst trulā vienaldzībā.
                .. — mācītājam Gobam strauji paspruka. Viņš
                pats satrūkās. Sen jau tas bija rezignējis par savu dzīvi.</p>
                <pb/>
                <p>Mācītāja kundze nemierīgi sakustējās savā krēslā, un
                sāpīga ēna pārslīdēja pār viņas vaibstiem.</p>
                <p>Arī Balva sajūsminājās par ģimenes dzīves veselīgajiem
                apstākļiem uz laukiem.</p>
                <p>Caurām dienām Purmals ar Balvu staigāja divi vien
                pa laukiem, galvas tuvu sabāzuši, „kā divas meža dūjas
                dūgodami" — Gobas kundze priecājās; — nākamie
                Filemons un Baukida — Ēriks Vilnis, it kā apskauzdami,
                zobojās.</p>
                <p>— Jūs, Albert, man ļoti maz atstājat vairs no Balvas,
                — Gaida žēlojās.</p>
                <pb/>
                <p>— Mēs, Gaidas jaunkundze, otrreiz taisām kāzu ceļojumu,
                — Purmals atbildēja, pasmaidīdams pret Balvu,
                — un tad mēs esam lieli egoisti, vai ne, sieviņ?</p>
                <p>Balva mazliet nokaunējās un nekā neteica.</p>
                <p>— Jūs to sapratīsit un mums piedosit, kad kādreiz
                pati taisīsit kāzu ceļojumu, — Purmals paskatījās no
                Gaidas uz Vilni, mazliet smīnēdams.</p>
                <p>                      *</p>
                <p>Gaida, tu esi tāda klusa, ko tu tagad darīsi, vai vienmēr
                domā palikt Randavā, jeb? — Balva kādu dienu
                jautāja, kad abas kādā lietainā dienā sēdēja augšā Gaidas
                istabā un bija drošas, ka Purmals viņas šeit netraucēs.</p>
                <p>— Es iešu rudeni uz Maskavu studēt, — Gaida noteikti
                atbildēja.</p>
                <p>— Tas nav slikti, bet — vai tu citādi nevarētu savu
                dzīvi iegrozīt... Balva it kā apjuka.</p>
                <p>Gaida noliedzot pakratīja galvu.</p>
                <p>— Vai tev — Ēriks nemaz nepatīk? — Balva piepeši
                izgrūda jautājumu, kas viņai sen bija uz lūpām.</p>
                <p>Gaida pasmaidīja.</p>
                <p>— Ne tik daudz, lai viņu precētu, — viņa atbildēja.</p>
                <p>— Gaida, tu pārspīlē to patiku un mīlestību. Tici man.
                — tas nāk vēlāk. Es arī Albu ne pus tik nemīlēju, kad
                precējāmies, kā tagad.</p>
                <p>— Jā, ir tādas sievietes, pie kurām mīlestība rodas
                laulībā, un ir tādas — pie kurām tā pāriet laulībā, —
                Gaida sacīja.</p>
                <pb/>
                <p>— Kādēļ tu domā, ka piederi pie pēdējām?</p>
                <p>— Es nezinu, man tā liekas.</p>
                <p>— Ēriks tevi mīl.</p>
                <p>— Varbūt... Man vienalga.</p>
                <p>Balva nemierā pakratīja galvu.</p>
                <p>— Tu vēl pieķēries veciem elkiem, — viņa sacīja.</p>
                <p>— Arī var būt, es domāju, ne.</p>
                <p>Balva piegāja pie loga un skatījās uz Gailēniem. —
                Tur vēl laikam neviena nav mājās? Anita liek eksāmenus.</p>
                <p>— Pastāsti man ko par Anitu, kā viņai klājas? Ko
                dzird par Zigurdu? — Gaida jautāja.</p>
                <p>— Es daudz tev nevaru pastāstīt par viņiem. Kā jau
                tev rakstīju, ar Zigurdu Anitai visi sakari pārtraukti,
                viņa vairs nepiemin viņu un ļauj sevi tagad Vaironam
                pielūgt, kas viņas dēļ vai galvu zaudē.</p>
                <p>— Vai tad Korinnu viņš gluži aizmirsis?</p>
                <p>— Kamēr Anitu ieraudzījis. Tā arī tikai bija tāda garīga
                jūsmošana.</p>
                <p>— Un kāda ir tā pret Anitu?</p>
                <p>— Uz principu pamata. Iedomājies, tādu absurdu!
                Vai tu vari saprast šādas parodoksas jūtas? — Balva
                uztraucās.</p>
                <p>— Jūtas nepadodas nekādai analizei.</p>
                <p>— Tā liekas. Kad Anita bija izslēgta no Mazpils ģimnāzijas,
                tad Vairons jūsmoja par Anitu kā par kādas
                lielas idejas mocekli, un kad viņš dabūja zināt, ka viņa
                nelaimīgi cietusi brīvā mīlestībā, — tad tas atplēstām
                rokām skrēja viņai pretī un piedāvāja savu roku un
                sirdi. Cik tur bija īstas sirdsjūtas, kas to lai zina, man</p>
                <pb/>
                <p>šķiet, maz — tikai tāds sajucis principu dullums galvā.
                Par laimi Anita bija prātīgāka un godīga, viņa atraidīja
                Vairona straujos mīlestības apgalvojumus.</p>
                <p>— Tādēļ, ka mīlēja vēl Zigurdu.</p>
                <p>— Jādomā. Bet jo atturīgāka un vēsāka bija Anita, jo
                trakāks kļuva Vairons; un tagad viņš viņu gluži vai nomāc
                ar savu vajāšanu, tā ka viņa man reiz par to žēlojās.</p>
                <p>— Nabaga Vairons!</p>
                <p>— Jā, tas puika ir dulls, pilna galva ekstrēmāko pretrunu.
                Tēvs ir gluži nelaimīgs un nezina, ko ar viņu iesākt.</p>
                <p>— Un ko Anita domā darīt, kad beigs?</p>
                <p>— Iešot rudeni uz Pēterburgu studēt medicīnu. Tādēļ
                arī Vairons traucas uz Pēterburgu, un arī medicīnu.
                — Balva apklusa un it kā viegls izmisums bija viņā
                manāms brāļa dēļ.</p>
                <p>— Tev gan ir labi, tev visi šaubu jautājumi — kurp
                iet? Ko darīt? — izšķirti, — Gaida nopietni teica un atslēja
                galvu rokās.</p>
                <p>— Tavas pašas varā stāv tāpat izšķirt visus šos jautājumus.
                ..</p>
                <p>— Nerunā atkal niekus! — Gaida spēji atcirta un piecēlās.
                — Jā! Vai tev nav no Korinnas kādas ziņas? Viņa
                ilgu laiku nav man rakstījusi.</p>
                <p>— Arī man ne. Es tiešām brīnos. Nu, Korinna jau labu
                galu neņems, uz to tu neklausies.</p>
                <p>Gaida pasmaidīja.</p>
                <p>— Tu jau tagad spried kā piedzīvojusi matrona. Bet
                uz tevi klausīties man arī prāts nenesas.</p>
                <p>— Klausi vislabāk savai sirdij, tas arvien prātīgākais,
                mīļā Gaida. — Sirds un prāts — grūti savienojami. Es</p>
                <pb/>
                <p>laikam gan kā sieviete turēšos vairāk pie savas sirds.</p>
                <p>Vēl pāra dienas Purmali ciemojās Randavā un tad aizbrauca
                uz Rīgu, no kurienes tie taisījās braukt pa vasaru
                zaļumos Ogrē. Neviena zaļumu vieta nebija Purmalam
                diezgan vientuļa, kur netraucēti pavadīt vasaru
                ar savu mīļoto sieviņu.</p>
                <pb/>
            </div>
            <div type="chapter">
                <head>3
                KĀDI JAUNĪBAS IDEĀLI</head>
                <p>Pēc Balvas apciemojuma Randavā, Gaidas dzīve ritēja
                atkal vienmulīgā ritumā. Viņa piespiedās iet vairāk
                saimniecībā; deva stundas Krustiņam un Līzītei, lai pa
                vasaru atvieglotu Annai Petrovnai darbu. Gaida darīja
                to labprāt, viņai patika nodarboties ar bērniem.</p>
                <p>Ēriks Vilnis piedāvājās dot stundas Gaidas vietā, bet
                viņa atteica. Tad viņš no mācītāja kundzes izlūdzās atļauju
                mācīties ar Veltu, ko viņa ar prieku atļāva, un
                Annai Petrovnai arī nebija nekas pretī.</p>
                <p>Visu priekšpusdienu Gaida bija mājās aizņemta, jo
                tagad, kur viņa bija vesela, māte viņu vairs netaupīja.
                Bet toties pēcpusdienās tā bija brīva, ja negadījās nekādi
                sevišķi uzdevumi. Māte sargājās Gaidu tad traucēt,
                negribēdama viņas dzīvi mājās sarūgtināt, klusībā cerēdama
                tā viņu saistīt ilgāk pie dzimtas... Un — varbūt
                tai bija arī kādi citi nolūki, kurus viņa nevienam neizpauda.
                .. Arī adjunkts bija svabadāks pēcpusdienās,
                un Gobas kundze labprāt ieredzēja, ka viņš Gaidai pakavēja
                laiku...</p>
                <p>Gaida nevarēja Vilnim neko pārmest, viņš bija tik
                pakalpīgs un uzmanīgs, un viņa beidzot tā pierada pie
                viņa tuvuma, ka viena pati vairs nezināja kā izpalīdzēties.
                Aiz gara laika tā sāka arī pa vecam Rīgas paradumam
                koķetēt ar viņu gluži nevainīgā kārtā. Vilnis to
                uzskatīja par soli savam mērķim tuvāk un ar prieku
                panesa dažus nežēlīgus Gaidas koķetērijas paņēmienus.</p>
                <pb/>
                <p>Bet tad arī tas Gaidai apnika, un tā atkal ar vēsumu
                un skarbumu atsita viņu par diviem soliem atpakaļ
                un veselām dienām nerunāja ne vārda ar viņu, paķēra
                savu krāsu kasti un otas un caurām pēcpusdienām
                pazuda mežā jeb gravā.</p>
                <p>Gaida sajuta sevī nemieru. Ar savu tagadējo dzīvi tā
                nepavisam nebija apmierināta. Pat dzīve Rīgā, jautrajā
                aizpērnajā sesonā tai izlikās apskaužāmāka, un ilgas
                pēc straujākiem pārdzīvojumiem pārņēma viņu.</p>
                <p>— Nē, ne par ko es šeit vairs ziemu nepalikšu. Ja mani
                nelaidīs uz Maskavu, tad aizbēgšu vai uz Jauno pasauli.
                Kaut zinātu, kur Ilgons Amerikā mīt, varbūt mēs
                abi varētu viens otram palīdzēt. — Tā viņa prātoja.
                Varbūt Korinna viņai izgādās kādu vietu Krievijā.
                Vienalga kur, — tikai vairs ne mājās dzīvot, — nezin
                kam un kamdēļ? Darba jau tur nekad netrūka ar mazajiem
                brāļiem un māsām. Bet Gaida bija izaugusi no
                savas ligzdas — viņa pati gribēja laisties brīvi, vadīt
                pati savu dzīvi pēc sava prāta, spraust sev mērķi, nevis
                iet tēva un mātes nospraustajās takās.</p>
                <p>Kādu dienu Gaida ar adjunktu, Veltu un Līzīti makšķerēja
                upē, netālu no Varžu salas.</p>
                <p>— Iesim Varžu salā, — Vilnis aicināja.</p>
                <p>Gaida ne labprāt mēdza iet ar viņu pa tām vietām,
                kuras tai bija tik sāpīgi mīļas.</p>
                <p>— Iesim, iesim! — bērni jautri pievienojās.</p>
                <p>— Manis pēc, — Gaida īgni teica.</p>
                <p>Visi ar laiviņu pārcēlās uz saliņu.</p>
                <p>Gaida šovasar te vēl nebija bijusi. Bērni aizložņāja
                pa krūmiem, makšķerēšanai tārpus meklēdami. Gaida
                ar Vilni gāja līdzās uz priekšu.</p>
                <p>Pazīstamo celmu notālēm ieraudzījusi, Gaida sarāvās</p>
                <pb/>
                <p>un gribēja iet uz citu pusi, bet Vilnis gāja taisni
                turp. Pie celma nonākusi, Gaida uzmeta tam ātru skatu
                un apjuka. Viņa savam burtam līdzās neredzēja vairs
                burtu V bet Ē. Cits viss bija palicis pa vecam. Kas to
                gan bija izdarījis? Viņa paskatījās uz adjunktu. Tas nosarka
                kā mazs puika, nedarbā pieķerts. Gaida, ne
                vārda neteikusi, atsēdās uz celma un klusēja.</p>
                <p>— Jūs man, Gaidas jaunkundze, cerams, piedosit šo
                nerātnību.</p>
                <p>— Ja jūs to ņemat un iznīcināt. — Gaida piecēlās.</p>
                <p>Vilnis ne ar vārdu nepretodamies, izvilka nazīti un
                taisījās izkasīt savu burtu. Gaidu aizkustināja šāda paklausība,
                viņa izrāva nazīti Vilnim no rokām un iebāza
                sev kabatā.</p>
                <p>— Lai paliek, ja tas jums dara prieku, — man vienalga,
                tās — bērnišķības...</p>
                <p>— Vai drīkstu zināt burta V. ģeneāloģiju! — Vilnis
                jautāja.</p>
                <p>Gaida nervozi iesmējās.</p>
                <p>— Saprotams, romantiska vēsture — pirmā mīlestība.</p>
                <p>Velta ar Līzīti pieskrēja.</p>
                <p>— Paskat', kādus es lielus tārpus saraku, nu var atkal
                makšķerēt, — Velta rādīja skārda vācelīti, kurā locījās
                divas garas, brūnas sliekas.</p>
                <p>— Šodien pietiks, brauksim atpakaļ, — Gaida saīgusi
                noteica.</p>
                <p>Bērni gan pretojās, bet nekas nelīdzēja. Sēdās visi laivā
                un brauca mājās.</p>
                <p>Mājās mācītāja kundze ar Annu Petrovnu posa un
                kārtoja, cepa un vārīja atkal kā lielos svētkos. Gaidīja
                pārbraucām Kārli un Vili no skolas. Kā no rudens tie
                garā klepa dēļ nebija mājās bijuši, un māte nezināja, ko</p>
                <pb/>
                <p>no priekiem darīt, ko celt priekšā dēliem. Arī Gaida bija
                priecīga; viņa cerēja, ka ar brāļiem mājā rasies cita
                dzīvība. Tie jau nu bija lieli puikas.</p>
                <p>* * *</p>
                <p>Kādreiz Gaida ar adjunktu sēdēja uz tilta un sarunājās
                visai nopietni. Vairāk runāja adjunkts, Gaida klausījās.
                Viņš stāstīja par saviem dzīves nodomiem un mērķiem.</p>
                <p>Gaida klausīdamās svieda baltus oļus no tilta upē un
                priecājās, ka tie plunkšķēdami krita dibenā. Vilnis darīja
                tāpat un centās savus akmeņus iesviest pēc iespējas
                līdzās Gaidas oļiem, kas viņam lāga negribēja izdoties.</p>
                <p>— Un taču man jātiek jums klāt! — viņš sparīgi ķēra
                atkal un atkal pēc jauniem akmeņiem un svieda tos
                pakaļ Gaidas oļiem. Gaida katru viņa neizdevīgo sviedienu
                pavadīja ar jautriem smiekliem.</p>
                <p>Pēdīgi viņam izdevās iemest savu akmeni gluži līdzās.</p>
                <p>— Cilvēks arvien tiek pie sava, ja tikai viņš neatlaidīgi
                iet uz savu mērķi, — Vilnis priecīgi izsaucās.</p>
                <p>— Es jūs aizdzīšu atkal prom! — Nu Gaida ņēmās ar
                jauniem oļiem šķirt abus akmeņus vienu no otra, bet
                velti. Lai cik viņa nopūlējās, — tie palika viens pie
                otra kā saauguši.</p>
                <p>— Tāpat kā celmā burti, — adjunkts neapdomīgi pie
                bilda.</p>
                <p>Gaida sarauca pieri, īgni piecēlās un gāja uz muižas
                pusi kalnā.</p>
                <p>— Gaidas jaunkundze, — adjunkts skumīgā balsī</p>
                <pb/>
                <p>lūdza, — es ar koku atraušu abus akmeņus vienu no
                otra.</p>
                <p>Gaidai atkal sirds iežēlojās.</p>
                <p>— Lai nu vien paliek, ja jums tā patīk, — viņa pasmaidīja,
                — tas jau, liekas, mūsu liktenis, — viņa vēl
                kairinādama piebilda.</p>
                <p>— Ak, kaut tas būtu mūsu liktenis! — adjunkts silti
                iesaucās un satvēra Gaidas roku. Viņa šoreiz to atstāja
                viņējā. Tāds patīkams vilnis plūda pār viņas jutekļiem.
                — Viņš ir tik labs, — viņa domāja...</p>
                <p>Viņš lēni pievilka viņas roku pie savām lupām un ilgi
                skūpstīja to. Arī tad viņa to neatrāva.</p>
                <p>— Gaida, topiet mana sieva... viņš vienkārši, sirsnīgi
                lūdza.</p>
                <p>Gaidai bija viņa žēl, viņa negribēja būt cietsirdīga..</p>
                <p>— Varbūt — kādreiz, — viņa klusi teica un saudzīgi
                atrāva savu roku.</p>
                <p>— Es gaidīšu, — viņš tāpat klusi atbildēja. Asara pamirdzēja
                viņa acīs.</p>
                <p>No viņas galvas pār pleciem nokārās līdz zemei balta
                plīvura šalle. Viņš pacēla tās galu no zemes un noskūpstīja.
                ..</p>
                <p>Abi klusēdami kāpa kalnā. Gaidas sirdī ieviļņojās siltas
                jūtas.</p>
                <p>— Vai tas tiešām būtu mans liktenis? — viņa jautāja
                sev...</p>
                <p>Kādu vakaru Gaida atkal ar adjunktu staigāja gar
                upmalu. Tas viņai šoreiz stāstīja, ka viņš pēc nokalpotā
                adjunkta gada ies uz Mazpili par mācītāju, viņam
                vieta jau puslīdz zināma. Uz Rīgu viņš negribot, — lielpilsētā
                draudze grūti apkopjama un tai neesot arī nekādu
                dziļāku sakaru ar savu mācītāju. Uz zemēm arī</p>
                <pb/>
                <p>negribot, jo cauru gadu dzīvot tik vientuļi, — tas esot
                grūti... Viņš pētījot uzskatīja Gaidu.</p>
                <p>— Jā, tas nav viegli, — Gaida vienaldzīgi teica, — tad
                jau labāk Mazpilī. Lai nu Dievs jums palīdz vien to vietu
                dabūt.</p>
                <p>— Par to nešaubieties! — Vilnis dedzīgi apstiprināja.</p>
                <p>— Man tas gluži vienalga, — Gaida teica un pasmaidīja.</p>
                <p>Viņš mazliet sašuta. Tad tas runāja tālāk un stāstīja,
                cik ciešus, sirsnīgus sakarus tas nodibinās ar savu draudzi,
                kā viņš to garīgi audzinās un kā saviem draudzes
                locekļiem būs draugs, gans un tēvs visās dzīves baltās
                un nebaltās dienās, kā viņš dēstīs jaunatnē mīlestību
                uz savu tautu, pulcinās to ap sevi un aicinās uz kopīgu
                darbību tautas un cilvēces labā. Viņš pats krās tautas
                valodas materiālus, ierosinās jaunatni dzīvāk par to interesēties.
                Cīnīties par labāku tautas nākotni! — būs
                viņa sauciens. Viņš karos pret salkanu tautiskumu,
                mietpilsonisku aprobežotību, rupju egoismu un uzpūtību,
                jā, viņš modinās tautas apziņu.</p>
                <p>— Uz radošu darbu es aicināšu jaunatni, uz netaisnības
                apkarošanu un vecu elku gāšanu, — jaunais adjunkts
                ar starojošām acīm turpināja, — ne uz mieru es
                aicināšu, bet uz karu! Uz sīvu cīņu — pret katru varmācību,
                bet galvenais — uz darbu, uz darbu! Tikai darbi ir
                tie, ar ko mūsu mazā tautiņa var iegūt savu nozīmi.</p>
                <p>Gaida klausījās Vilnī, it kā pirmoreiz dzirdētu viņu.
                Pirmoreiz tā sajuta zināmu cienību pret viņu. Vēl ilgi
                viņš runāja ar sajūsmu, kad redzēja, ka Gaida uzmanīgi
                viņā klausās. Viņš stāstīja arī par savu studiju gadu
                ārzemēs, kā tur iepazinies ar ievērojamākiem teoloģijas
                virzieniem un moderna mācītāja uzdevumiem. Pavisam</p>
                <pb/>
                <p>citādi viņš gribēja vadīt savu draudzi uz patiesības
                ceļa, nekā parasts...
                Viņš pats meklēs jaunus ceļus; pa nomīdīto, šablonas
                nosprausto taku viņš neies, — nē, to viņš nekad nedarīs!
                Viņš dievības jēdzienu saprot citādi nekā farizeji un
                rakstu mācītāji... viņš pētīs un arvien ies uz priekšu —
                nekad tas nesastings konvencionālās formās... Viņam
                ārzemēs daudz sakrāta materiāla, to viņš izstrādās un
                tad — teiks savu vārdu!</p>
                <p>Kad viņš beidza, Gaida tam sniedza savu roku.</p>
                <p>— Jā, dariet tā, Viļņa kungs! Tagad es saprotu, kādēļ
                jūs esat palikuši par mācītāju un ne par tirgotāju, pēc
                tēva gribas.</p>
                <p>— Jā, mans tēvs sakrās laicīgas mantas, kuras es parvērtīšu
                garīgās un atdošu tautai.</p>
                <p>Gaida, it kā šaubīdamās, uz viņu paskatījās.</p>
                <p>— Jūs man neticat, Gaida? — Tik viena, viena man
                trūkst, tad es spēšu panākt to, ko esmu apņēmies...
                Viņš apklusa, jūsmīgi viņā raudzīdamies.</p>
                <p>— Man salst, kļūst mitrs, migla kāpj uz augšu, — rīt
                būs lietus, — Gaida nodrebinājās aiz aukstuma. — Iesim
                uz mājām, paliek arī vēls...</p>
                <p>Viņš nekā neteica. Tik viņa lūpas sāpīgi sarāvās...
                Abi griezās atpakaļ un klusēdami gāja gar upi uz mājām.
                Viņā pusē, Gailēnu gravā, Gaida ieraudzīja sievieti
                gaišā apģērbā.</p>
                <p>— Anita! a—u! — Gaida priecīgi ūvināja.</p>
                <p>Baltā meitene neatsaucās un pazuda krūmos. Varēja
                caur lapu biežņu redzēt, ka viņa palika stāvam. Tātad
                — Anita viņu redzēja gan, bet negribēja redzēt.</p>
                <p>Vēlu vakarā Gaida skatījās caur savu logu uz Gailēniem.</p>
                <pb/>
                <p>Migla tos bija gluži ietinusi kā biezā plīvurā; tikai
                kāda uguntiņa spīdēja cauri kā vilka acs ...</p>
                <p>— Anita vēl nomodā... Nabaga Anita! — Gaida domāja
                par draudzeni; atsēdās uz loga palodes un ilgi,
                ilgi domīgi raudzījās miglā...</p>
                <p>— Tāda arī mana nākotne! — Gaida nopūtās. Tad
                klausījās apkārtējā klusuma retajās skaņās. Visa māja
                jau gulēja.</p>
                <p>Gatvē liepu lapas nopietni čabēja, vēsmiņas kustinātas.
                Iečirkstējās dārza zālē kāds sienāzis, — uz dusu
                steigdamies... Vecajā ozolā stārku pāris, savā ligzdā
                cieši kopā saspiedies, pārkšķināja... Viņpus upes iekliedzās
                vālodze, — pēc lietus saukdama. Tik lakstīgala
                krūmājā jautri, vilinādama locīja savu meldiju.
                Tad apklusa arī tā.</p>
                <p>— Tāds klusums! Tāds miers!... Nē, es nevaru dzīvot
                tādā idilē!</p>
                <p>Ar nesaprotamu nemieru sirdī Gaida gāja pie miera.</p>
                <pb/>
            </div>
            <div type="chapter">
                <head>4
                PIE AVOTIŅA</head>
                <p>Otrā dienā lietus lija visu augu dienu. Gaida sēdēja
                augšā savā istabā un gleznoja. Mazvērtīgi viņa šķirstīja
                savu veco skiču grāmatu, savus agrākos darbus bargi
                nokritizēdama. Kas gan tur viss bija: Varžu sala ar
                laiviņu malā niedrās, celms ar sirdi un iniciāļiem, Draudzības
                akmens, Veneras piedzimšana, Vilku grava, Vilku
                laipa, Atbalss un vēl citas. Katrai skicei bija sava
                vēsturiska nozīme viņas mūžā. Tā bija viņas biogrāfija
                gleznās. Grāmata bija jau pilna.</p>
                <p>— Viens mūža posms jau noslēgts — pirmās daļas
                beigas. — Gaida pie sevis noteica un nolika skiču grāmatu.
                Tad tā uzvilka savu pelēko lietus mēteli, gološas
                un nogāja zemē. Viņa gribēja iet drusku pastaigāties,
                lietus bija pārgājis.</p>
                <p>Apakšā Gaida satika tēvu ar brāļiem, kas tagad visi
                trīs bija nešķirami.</p>
                <p>— Papa, lūdzu atved man nākamo reizi no Rīgas jaunu
                skiču grāmatu.</p>
                <p>— Labi. Kad braukšu — atgādini. Aizej, meit, uz avotiņu,
                atnes man skaidru ūdeni; no tā pumpja ūdens es
                nevaru atdzerties, man arī netīk tā dzelzs garša.</p>
                <p>Gaida paņēma krūzi un gāja.</p>
                <p>Netālu no avotiņa viņa ieraudzīja Anitu noliekušos
                smeļam ūdeni un paātrināja soļus. Anita, izdzirdusi
                Gaidu tuvojamies, ātri piecēlās un gribēja aiziet.</p>
                <pb/>
                <p>— Anita, pagaidi taču! — Gaida sauca.</p>
                <p>Anita apstājās.</p>
                <p>— Labdien Anita!</p>
                <p>— Labdien, Gaida!</p>
                <p>Abas bērnības draudzenes atturīgi sniedza rokas.</p>
                <p>— Es tā tevi gaidīju, — Gaida silti teica.</p>
                <p>— Kas tev no manis ko gaidīt, — Anita sausu, nedabiski 
                skanošu balsi atteica.</p>
                <p>— Anita! — Gaida pārmetot sacīja. — Tev mājās jāsteidzas?
                Es tevi pavadīšu.</p>
                <p>— Nekur man nav jāsteidzas, — Anita tikpat sausi
                atbildēja.</p>
                <p>— Tad nāc, atsēdīsimies uz tilta, parunāsimies. Te
                tik slapjš, visi krūmiņi pielijuši, nedrīkst ne piedurties.</p>
                <p>Anita vilcinādamās nolika savu līdz pusei pilno krūzi
                zemē, un abas gāja uz tiltu.</p>
                <p>— Nu, kā tev gāja ar eksāmeniem? Vai cauri? — Gaida
                prasīja.</p>
                <p>— Cauri gan.</p>
                <p>— Un ko nu tu darīsi tālāk?</p>
                <p>— Iešu rudeni uz Pēterburgu.</p>
                <p>— Tā jau man arī Balva stāstīja.</p>
                <p>Anita paskatījās nemierīgi uz Gaidu, it kā gribēdama
                no Gaidas vaibstiem nolasīt, ko Balva viņai stāstījusi.
                Gaida saprata. Viņa satvēra maigi Anitas roku.</p>
                <p>— Anita, es zinu, tu esi daudz cietusi...</p>
                <p>Anita spēji izrāva savu roku.</p>
                <p>— Un ko tu domā darīt? — viņa strauji prasīja, neievērodama
                Gaidas pēdējos vārdus.</p>
                <p>— Es — vēl īsti nezinu, es domāju rudeni iet uz Maskavu,
                ja nekas neparedzēts neatgadīsies starpā.</p>
                <pb/>
                <p>— Tā? — Anita pētījot uzlūkoja Gaidu. — Un ko tu
                gribi studēt, ja — nekas neparedzēts neatgadīsies?</p>
                <p>Gaida brīnīdamas uzskatīja Anitu.</p>
                <p>— Varbūt es iestāšos akadēmijā, man Rīgā teica mūsu
                mākslinieks Rauda, ka man esot drusku dāvanas.</p>
                <p>— Bet varbūt tevī guļ kādas citas, lielākas, neizceltas
                dāvanas... ka tu nepārsteidzies!</p>
                <p>Gaida nevarēja saprast, vai Anita domā to nopietni
                jeb ironizē.</p>
                <p>— Ko tu ar to gribi teikt? — viņa prasīja.</p>
                <p>— Nu, ka mums, sievietēm, jābūt ļoti uzmanīgām ar
                saviem talantiem; mums reiz padarīto kļūdīšanos ir
                grūtāk izlabot nekā vīriešiem. Jā, vīrieši saka, ka mūsu
                lielākais talants esot — mīlestība. — Anita griezīgi
                iesmējās.</p>
                <p>Gaida nemiera pilnu skatu vēroja Anitu. Tur viņa
                stāvēja viņai pretī kā ar sastingušiem vaibstiem — agrākā
                nerātnā Anita. Kas ar viņu bija noticis? Kur bija
                palikusi vecā bērnīgi priecīgā draudzība. Gaida nezināja
                ko atbildēt, un nevarēja tikt gudra par Anitu,
                vai viņa bija ļauna, vai laba pret viņu. Naidu tā sajuta
                katrā Anitas vārdā. Nabaga Anita, ko viņai vajadzēja
                būt cietušai!</p>
                <p>— Anita, kāpēc tu man neatbildēji uz manām vēstulēm?
                — Gaida, nezinādama ko teikt, lēni prasīja.</p>
                <p>— Es toreiz nevarēju; tu mani nesaprastu, varbūt nosodītu.</p>
                <p>— Nekad es to nedarītu, nekad, Anita, ja tu arī ko
                sliktu būtu darījusi, tad tikai meklēdama, maldīdamās.</p>
                <p>— Es atminos arvien mūsu sarunu to vasaru rudzos</p>
                <pb/>
                <p>un citas līdzīgas; — tev arvien bija stingri noteiktas
                robežas, kurās neietilpa manas vēlēšanās.</p>
                <p>— Cik maz tu mani esi sapratusi, jeb — cik maz tu
                mani kā draudzeni esi mīlējusi, ja savā grūtā brīdī tu
                no manis atrāvies. Anita, toreiz es tāpat biju vēl bērns
                kā tu. Vai es spēju apspriest dziļākus dvēseles pārdzīvojums?</p>
                <p>— Tev vienmēr bija spriedums gatavs drukāšanai.</p>
                <p>— Man vēl tagad nav tik gatavi spriedumi. Tev par
                daudz liels respekts ir bijis pret maniem spriedumiem,
                kā es redzu, — Gaidai neviļus paspruka drusku kodīgi.</p>
                <p>— Jā, varbūt gan.</p>
                <p>— Un tu man to dusmo.</p>
                <p>— Nē. Neviens otram nevar dot priekšrakstus, katram
                tie jātaisa pašam, jo tikai pats sevi pazīst vislabāk un
                zin savas iekšējās tieksmes.</p>
                <p>Abas ilgi klusēja un skatījās pār tilta margām upē.
                Tad Gaida atkal nedroši uzsāka:</p>
                <p>— Anita, kā tev gāja visu šo gadu?</p>
                <p>Anita nepakustējās. Tad tā lēni pacēla galvu un, ar
                dusmīgu skatu pret Gaidu pagriezusies, atcirta:</p>
                <p>— Tu visu zini, kālab tu prasi?</p>
                <p>— Es zinu, ja arī ne visu, bet — es gribu..</p>
                <p>— Manas brūces plosīt!</p>
                <p>— Anita, vai es to gribu? — Gaidas balss iedrebējās.</p>
                <p>— Ak, es nezinu, ko tu gribi.</p>
                <p>Abas atkal uz brītiņu apklusa. Gaida ar sāpēm raudzījās
                savā draudzenē un nezināja, kā viņai tikt klāt.
                Tiklīdz kā tā mēģināja tai mīlīgāk pieskarties, tā viņa
                dūra un dzēla pretī, šņāca kā ezis, no savas alas izlīdis.
                Gribēdama pāriet uz vieglāku sarunu, Gaida prasīja:</p>
                <pb/>
                <p>— Kāpēc tu vakar upmalā neatsaucies, kad es tevi
                saucu?</p>
                <p>— Tāpēc, ka es no tevis bēgu.</p>
                <p>Gaida pavisam apjuka. Tad tā nosprieda darīt galu
                šim nedabiskajam stāvoklim un, saņēmusi drosmi, teica:</p>
                <p>— Anita, es zinu, cik tu esi nelaimīga sava mīlestībā,
                bet — tev ir jāaizmirst.</p>
                <p>— Es zinu, bet ne katrs to tik viegli var! — Anita atkal
                sausi iesmējās un ar nicīgu smīnu uzskatīja Gaidu.</p>
                <p>Gaida sāpīgi sajuta šo smīnu, bet nesaprata, ko Anita
                ar to domāja.</p>
                <p>— Vai tas bija tas adjunkts, ar kuru tu vakar gar
                Vizmu staigāji un ar laiviņu vizinājies viendien? —
                Anitas acis atkal dzēlīgi smīnēja.</p>
                <p>— Jā, — Gaida īsi un vienkārši atbildēja.</p>
                <p>— Tu esi ar viņu saderināta?</p>
                <p>Gaida izbrīnījusies platām acīm skatījās uz Anitu.
                Ko gan viņa gribēja no viņas?</p>
                <p>Anita tikai smīnēja vēl nicinošāk, kad Gaida klusēja.</p>
                <p>— Ko? Vai tas taisnība? — viņa vēl noprasīja.
                Ha! Gaida saprata viņas domas... Spītīgi galvu iecirzdama, 
                viņa atbildēja:</p>
                <p>— Jā.</p>
                <p>Abas atkal klusēdamas pētīja ar acīm upes dziļumu.</p>
                <p>Gaida ieraudzīja upē abus akmeņus, kurus viņi ar
                Vilni bija vakar iemetuši; tie gulēja tikpat cieši viens
                pie otra, kā saauguši. Viņa dedzīgi ķēra atkal oļus un
                svieda ūdenī, gribēdama akmeņus izšķirt. Jā, vai tad
                viņa tiešām vakar nebija saderinājusies? — viņai ienāca
                prātā.</p>
                <p>— Ko tu ālējies? — Anita nervozi jautāja, redzēdama,
                ka Gaida nemitējās oļus svaidīt upē.</p>
                <pb/>
                <p>— Vai tu redzi tur dibenā tos divus baltos akmeņus,
                kas guļ abi līdzās? To vienu vakar iesviedu es, to otru
                — adjunkts Vilnis. Es teicu uz viņu, — tas mūsu liktenis!
                Tad es gribēju pierādīt, ka es varu šo likteni grozīt,
                varu abus akmeņus izšķirt. Bet lai kā es nopūlējos, es
                viņus atraut vienu no otra nevarēju.</p>
                <p>Anita iesmējās.</p>
                <p>— Vienkārši: paņem koku un izbīdi katru uz savu
                pusi.</p>
                <p>Gaida arī smējās.</p>
                <p>— To pašu arī viņš vakar teica.</p>
                <p>— Bet tu — negribēji?</p>
                <p>— Nē, es negribēju. — Gaida spītīgi uzskatīja Anitu.
                Tad tā ieraudzīja, ka pa gatvi no mācītājmuižas nāca
                šurp uz tiltu Vilnis; viņa ātri piecēlās.</p>
                <p>— Ak, tēvs gaida ūdeni, es pavisam aizmirsos.</p>
                <p>Abas noskrēja no tilta un pie avotiņa tecināja krūzēs
                ūdeni.</p>
                <p>— Tur nāk tavs adjunkts, — Anita rādīja, domādama,
                ka Gaida viņu neredz.</p>
                <p>Gaida nekā neteica.</p>
                <p>Vilnis uz tilta apstājās un, uz margām atslējies, skatījās
                uz avotiņa pusi. Gaida jutās ļoti neveikli.</p>
                <p>— Tā, nu tava krūze ir pilna, še tev, — Anita sniedza
                Gaidai krūzi.</p>
                <p>— Un še tava.</p>
                <p>— Paldies!</p>
                <p>— Ardievu! — Gaida pagriezās un gāja.</p>
                <p>— Sveika! Ak tā! Mans brālis arī ir saderinājies, —
                Anita, it kā piepeši atcerēdamās, atgriezās.</p>
                <p>Gaida manīja, ka viņa nobāl un viņas ceļi taisījās saļimt.</p>
                <pb/>
                <p>Ar neskanīgu, itkā aizlauztu balsi ta īsi jautāja:</p>
                <p>— Tā?</p>
                <p>Anita redzēja, kas ar Gaidu notiek, un ar ļaunu prieku
                piebilda:</p>
                <p>— Jā, ar profesora Ņevzorova meitu — jau labi sen.
                Viņš tagad ir asistents un drīz būs privātdocents.</p>
                <p>— Sveicini Valdi, — Gaida klusi teica, pamāja ar galvu
                un gāja.</p>
                <p>Anita noskatījās viņai pakaļ.</p>
                <p>— Ej, ej! Tur tavs mierinātājs gaida, — viņa noteica
                pie sevis, kad redzēja, ka Vilnis nāca Gaidai pretī. Tad
                viņa strauji apgriezās un, atpakaļ neskatīdamās, skriešus
                devās uz māju. Lietus sāka atkal līt.</p>
                <p>— Gaidas jaunkundze, tēvs jūs nevar sagaidīt ar ūdeni,
                es nācu jums pakaļ, — Vilnis, laipni smaidīdams,
                sniedzās pēc krūzes.</p>
                <p>— Jūs jau sen varējāt atnākt pretī, ja jūs būtu mazliet
                uzmanīgāks, — Gaida strupi atcirta un atdeva viņam
                ūdens trauku. — Ejiet nu mudīgi, tikai neizlaistiet
                ūdeni jeb klupdami nesasitiet krūzi! Es vēl uz mājām
                neiešu, — viņa vēl aizrādīja, tad aizgriezās un gāja uz
                meža pusi.</p>
                <p>Adjunkts nesaprašanā noskatījās viņai pakaļ.</p>
                <p>— Kas viņai atkal noticis? Tāds neaprēķināms skuķis!
                Vakar jau gandrīz man solījās, šodien — kā pūce. Untumi,
                vairāk nekas.</p>
                <p>Krūzi vārīgi nesdams, viņš gāja pa tiltu steigšus
                kalnā.</p>
                <p>Lietus stipri līņāja. Gaida uzsita sava mēteļa kapuci
                uz galvas, sarāva mēteli sev ciešāk apkārt un lieliem
                soļiem steidzās uz mežu. Skriešus viņa gāja, it kā kāds
                viņu trenktu. Rokās sakniebtu tā turēja mēteļa malu...</p>
                <pb/>
                <p>arī lūpas tā cieši saspieda... lai lietus mutē nelīst? Ai,
                nē! Lai neizlaužas sāpju kliedziens...</p>
                <p>Kur nu atkal tās sāpes bija radušās? Likās, ka viss
                aizmirsts. — Kas tai vairs daļas gar viņa saderināšanos?
                Lai taču viņš derinās un precas, cik grib — viņai viss
                vienalga — viss — viss viena alga!... Un Gaida raudāja
                kā mazs bērns, kam netic, ka viņam viss vienalga.
                Viņa taču vairs necerēja uz Valdi. Jā, viņa pati varbūt
                bija vainīga, ka bija tik nežēlīga bijusi pret viņa grēku,
                ka tā ar lielāku mīlestību viņu nesauca atpakaļ, — ka
                viņa tam nepiedeva...</p>
                <p>Tagad, kur viņa piepeši dzirdēja, ka tas piederēs citai,
                — tā sajuta atkal, ka viņas sirds ir visu laiku tomēr
                cerējusi un mīlējusi, pašai nezinot... Dumjā, dumjā
                sirds! — Gaida to izraus, pakārs koka galotnē, — lai
                kraukļi to knābj! Kam viņai tāda sirds? Tikai par ļaunu,
                par ļaunu vien.</p>
                <p>Viņa skrēja arvien uz priekšu. Pielijušie koki viņai
                birdināja virsū smagas lietus lāses. Neviena kraukļa
                neredzēja tuvumā... sirds tikai lietū samirktu!...</p>
                <p>Kad Gaida pārnāca mājās, bija jau tumšs. Ar visu
                slapjo mēteli tā uzskrēja augšā.</p>
                <p>Savā skiču grāmatā tā ielika lieku lapu un uzmeta
                skici: asiņojošu sirdi uzdurtu kā iesmā koka galotnē...
                divi melni kraukļi to knābj katrs savā pusē. Uzmeta zīmējumu
                un apmierinājās.</p>
                <p>Ārā vēl arvien dzirdēja stipras lietus gāzes. Gaida pameta
                acis pa logu un redzēja, ka ūdens dārzā dobēs sastrēdzis.
                Arvien vēl nāca klāt. — Lai līst, lai līst, man
                viss vienalga!...</p>
                <pb/>
                <p>* * * </p>
                <p>Anita, pārnākusi no avotiņa mājās, sēdās un rakstīja:</p>
                <p>Sveiks, brāli!</p>
                <p>Es gala eksāmenu noliku. Jau dažas dienas kopš esmu
                mājās. Tu ilgi neesi bijis. Te nekas nav mainījies, tikai
                tēva mugura varbūt drusku vairāk salīkusi, un viņa pierē
                rūpes ir rakušas dažu jaunu vagu. Viņš man jautā
                ar klusu pārmetumu: kāpēc Tu nenāc?... Māte pavisam
                sakritusies šajos pēdējos gados un tagad tik reti
                iziet no istabas. Saimniecība tagad gluži niecīga, — viss
                atdots uz pusgraudu; lopiņi pārdoti — manis un Tevis
                dēļ. Vecā Lība viegli tiek galā ar visu. Kā māte pēc Tevis
                ilgojas, tas man Tev, ceru, nebūs jāsaka. Rītos un
                vakaros redzu viņas dziestošās acīs vienu un to pašu
                jautājumu: „Kad Valdis nāks?"</p>
                <p>Lūdzu, esi tik labs un medicīniskā institūtā ievāc
                vajadzīgās ziņas par manu iestāšanos rudenī.</p>
                <p>— Jā! Varbūt Tevi interesēs: Gaida saderinājusies ar
                sava tēva adjunktu Ēriku Vilni. Viņus tagad abus redz
                nešķiramus staigājam gar Vizmu, ar laiviņu braukājam.
                Gobas puikas tagad tik lieli izauguši. Kā laiks aiziet!</p>
                <p>Esi no mums visiem mīļi sveicināts.</p>
                <p>Tava māsa.</p>
                <p>Anita nolika spalvu un noteica:</p>
                <p>— Jā, lai viņš redz, ka arī sievietes var aizmirst un
                neiet bojā. Nabaga Gaida! Ka viņai nav nācies viegli
                aizmirst, — to redzēju šodien. Mēs abas saprotamies...
                Gaida, atriebsimies!</p>
                <pb/>
            </div>
            <div type="chapter">
                <head>5
                ATKAL SAULE SPĪD</head>
                <p>Nākamā rītā Gaida pamodusies skatījās pa logu.</p>
                <p>— Atkal saule spīd! — viņa, it kā debesīm par to pārmezdama, 
                sacīja un ātri piecēlās. Viņa bija visai nelabā
                omā. Drūma, sabozusies tā nogāja lejā. Katram, kas tai
                ceļā gadījās, viņai bija pie rokas nelaipns vārds. Koridorā
                pretī skrēja Kārlis ar Vili.</p>
                <p>— Gāž vai visu māju apkārt, kā nelabie mājās sabrukuši!
                — Gaida rājās uz brāļiem.</p>
                <p>No lieveņa smiedamās nāca pretī mazā Līgita, viņai
                pakaļ Krustiņš.</p>
                <p>— Kā knišļi veļas pa kājām, nevar ne soli paspert! —
                tā Gaida mazos svētīja.</p>
                <p>Lievenī pie galda sēdēja tēvs viens pats un, kafiju
                dzerdams, lasīja avīzes. Pār brillēm viņš raudzījās Gaidai
                pretī.</p>
                <p>— Labrīt! — Gaida sausi sveicināja.</p>
                <p>— Labrīt! — Tēvs tāpat atņēma.</p>
                <p>Gaida piesēdās pie galda un klusēdama dzēra savu
                piena krūzi un koda rupjas maizes riecienā.</p>
                <p>— Tēt, vai tu ievāksi vajadzīgās ziņas par studijām
                jeb lai es pati to daru?</p>
                <p>Mācītājs spēji pacēla galvu no avīzes, un brille sašķobījās
                uz vieniem sāniem. Viņš to atkal uzlika taisni un
                tad, mierīgs izlikdamies, jautāja:</p>
                <p>— Ko tad tu tā študierēsi, metafiziku jeb alķīmiju?</p>
                <pb/>
                <p>— Es „študierēšu" — glezniecību vai vēsturi un paidagoģiju,
                lūdzu apprasies par visu.</p>
                <p>— Vai tas jau galīgi nolemts?</p>
                <p>— Galīgi.</p>
                <p>— Tas jau izklausās diezgan rezolūti, tik man tā kā
                atmiņā, ka mēs vēl nebūtu šai jautājumā vienojušies. —
                Mācītāja piere saraucās divās nelabvēlīgās krunkās.</p>
                <p>— Kādēļ tu, tēt', atkal gribi uzsākt veco veltīgo cīņu
                kā toreiz, mani uz ģimnāziju laižot? Ja tu tad manu gribu
                nevarēji lauzt, tad tagad tas tev daudz grūtāk nāksies,
                — aizturētas dusmas skanēja Gaidas balsī.</p>
                <p>Iestājās īss klusums. Tad mācītājs uzsāka svarīgi:</p>
                <p>— Gaida, apdomā arī, ko tu prasi. Tu zini, es neesmu
                miljonārs, un man ir trīs dēli studējami.</p>
                <p>— Un es? — Es tāpat esmu tavs bērns kā tavi dēli!
                Tāds neapzinīgs naids pret tēvu bija Gaidas balsī. Viņa
                domāja pie sevis: visi viņi pret mums, tā tēvi, kā dēli,
                visi — visi vīrieši.</p>
                <p>— Jā, liela starpība starp dēliem un meitām, — tēvs
                mierīgi teica.</p>
                <p>— Es taču nevaru savus dēlus paturēt pie sevis mājās
                jeb tos nodot pie kāda amatnieka par mācekļiem,
                tu to, ceru, sapratīsi.</p>
                <p>Gaida rūgti, naidīgi iesmējās.</p>
                <p>— Bet es varu palikt mājās — tas tik dabiski!</p>
                <p>Tēvs klusēdams sekoja Gaidai ar acīm.</p>
                <p>— Man liekas, Gaida, tev šodien nav labs prāts un
                — nevēlies šo tematu tālāk atrisināt, — mācītājs stingri
                noteica un atkal pazuda aiz avīzes.</p>
                <p>Gaida ar demonstratīvu troksni piecēlās.</p>
                <p>Māte klusēdama stāvēja durvīs.</p>
                <pb/>
                <p>— Te tev, meitiņ, būs vēstule, es to tev ar vakarējo
                pastu aizmirsu atdot, lūdzu atvaino, — viņa nedroši
                sniedza Gaidai pretī vēstuli.</p>
                <p>— Tu arvien visu aizmirsti! — Gaida skarbi izrāva
                mātei vēstuli no rokas un caur māju izgāja dārzā.</p>
                <p>Tēvs ar māti palika vieni. Vecāku starpā sākās atkal
                nopietna konference pazīstamā garā — par Gaidas
                studēšanu...</p>
                <p>Dārzā Gaidai pretī naca Vilnis.</p>
                <p>— Esiet sveicināta rīta agrumā! — viņš pacēla priecīgi
                cepuri un sniedza viņai pretī roku ar bāli sārtu
                rozi.</p>
                <p>— Kālab tad tik patētiski, vai nupat no kanceles jeb
                uz kanceli iedami? Un — jums vajadzēja jau sen zināt,
                ka es nemīlu šādas salkanas krāsas. — Tā Gaida nikni
                saņēma savu pielūdzēju.</p>
                <p>— Es zināju, Gaidas jaunkundze, bet citas nebija uzplaukušas.
                Lūdzu, ņemiet par labu! — viņš lūdzās, viņai
                rozi pretī sniegdams.</p>
                <p>Gaida uzgrieza viņam muguru un aizgāja garām.
                Adjunkts Vilnis viņai brītiņu noskatījās pakaļ, tad pa
                lieveni iegāja mājā.</p>
                <p>Adjunktam ienākot, mācītājs Goba pārtrauca straujo
                sarunu ar sievu.</p>
                <p>Vilnis, neveikli padevis labrītu, ieņēma savu vietu
                pie galda. Mācītāja kundze pasniedza viņam tasi kafijas
                un maizes šķīvi, tad, nedrošu skatu pametusi uz vīru,
                klusi izgāja.</p>
                <p>— Kollēgas kungs, gribēju ar jums parunāt, — adjunkts,
                sausi iekāsējies, iesāka.</p>
                <p>Mācītājs Goba pāri brillēm uzskatīja savu palīgu.</p>
                <pb/>
                <p>Nupatējās dusmas vēl pilnīgi nebija izzudušas no viņa
                vaibstiem.</p>
                <p>Nesagaidījis atbildi, adjunkts turpināja:</p>
                <p>— Lūžņu kroga meita Bete apsūdz kalpu Ansi, ka tas
                viņas meitas godu apsmējis un liedzas to precēt.</p>
                <p>— Pilnīgi pareizi! — vecais mācītājs bargi noteica.</p>
                <p>— Kā? Jūs attaisnojat Ansi? Sekas vairs neesot apslēpjamas.</p>
                <p>— Katram pašam jāglabā savs gods.</p>
                <p>— Vai tā lai arī viņai to saku? Viņa teicās šodien vēl
                pienākt.</p>
                <p>— Sakiet, ko gribat. Mans stingrais tikumības uzskats,
                domāju, draudzē diezgan pazīstams.</p>
                <p>— Tā teic, ka Randavas draudzē esot liels ārlaulības
                bērnu procents.</p>
                <p>— Ja tās meitas aizstāvēs katrā gadījumā, tad tas būs
                vēl lielāks. — Mācītājs Goba sašuta arvien vairāk.</p>
                <p>Ēriks Vilnis tikko manāmi pasmīnēja par vecā amata
                biedra iekarsumu.</p>
                <p>— Mūsu uzskati, Gobas kungs, atšķiras. Man liekas,
                vainīgs nav ne viens, ne otrs, un, ja lietu tuvāk aplūko,
                tad tas taču galu galā nav nekāds grēks un...</p>
                <p>— Tā, Viļņa kungs? — mācītājs Goba spēji pārtrauca.
                — Ja mēs tādu patiesību sludinātu, tad nebūtu nekādu
                robežu — galu galā. Es gribētu redzēt, ko jūs teiktu, ja
                jūs piespiestu precēt sievieti, kurai kādreiz gadījies šāds
                grēks!</p>
                <p>Vai nu šis arguments likās pārliecinām jeb adjunkts
                negribēja ar asu pretrunu vairāk sakaitināt vecāko
                amata biedru, bet viņš apklusa un, lūpu kodelēdams,
                dzēra savu kafiju.</p>
                <pb/>
                <p>Mācītājs Goba ar troksni piecēlās un it kā triumfēdams
                uzskatīja jauno biedru.</p>
                <p>— Kad tā Bete atnāk, tad sūtiet viņu pie manis,
                viņš īsi teica.</p>
                <p>— Labi, kollēgas kungs.</p>
                <p>Mācītājs Goba izgāja, durvis aiz sevis aizcirzdams.</p>
                <p>Adjunkts Vilnis tikai klusi nosmīnēja sevī.</p>
                <p>Viņā pusē dārzam Gaida atsēdās uz šūpuļa sola, atplēsa
                vēstuli. Pieskrēja Kārlis ar Vili un sāka tuvumā
                uz trapezas vingrot.</p>
                <p>— Nekur vairs nevar glābties! — Gaida pie sevis žēlojās
                un piecēlās.</p>
                <p>Viņā dārza malā viņa atlaidās zemē pie jasmīna krūma
                un lasīja Korinnas vēstuli:</p>
                <p>Mīļā Gaida!</p>
                <p>Piedod man, ka uz Tavām divām pēdējām vēstulēm
                neesmu atbildējusi. Balva man rakstīja, — Tu esot pilnīgi
                vesela un Tev labi klājoties virs zemes. Par sevi to
                pašu es līdz šim nevarēju teikt... Neprasi tuvāk, tagad
                lai paliek, mēs jau, ceru, rudeni tiksimies Pēterburgā.
                Tu, jādomā, nebūsi palikusi neuzticīga savam apņēmumam
                pērn pavasarī?... Es rudeni iestāšos medicīniskajā
                institūtā. Arī Borisovi pārcelsies uz Pēterburgu, jo
                viņš pats tiek tur pārcelts par prokurora biedru. Es par
                to ļoti priecājos, jo tad man iznāk ļoti parocīgi, es turpat
                varēšu pie viņiem dzīvot, bērnu skolas darbus pārskatīt
                un studēt. Mana māte ļoti apmierināta, ka tik
                labi sakrīt apstākļi. Tagad mēs esam Borisovu muižā,
                kā Tu zini, Saratovā. Borisovka ir skaists zemes stūrītis.
                Borisovs pats ir ļoti interesants cilvēks. Es ļoti priecājos
                uz rudeni un uz Pēterburgu, kaut gan arī šeit nav slikti</p>
                <p>Tikai nu neatlaidies, mīļā, un nepagursti cīņā ar</p>
                <pb/>
                <p>vecajiem un, galvenais, — pati ar sevi. Spraud droši pati
                sev mērķi un ej uz priekšu! Es ceru, Tu būsi paguvusi
                atkratīties no veciem elkiem un nāksi uz Pēterburgu un
                nevis uz Maskavu, mēs turēsimies kopā, vai ne?</p>
                <p>Posies!</p>
                <p>Vienā ziņā es apskaužu Balvu — viņa būs drīz māte!
                Ceru, ka arī es reiz sasniegšu šādu laimi. Bet precēties
                es neprecēšos — šī pārliecība manī arvien top stiprāka,
                — novērojot apkārtni...</p>
                <p>Posies, posies! Nepaliec uz vietas stāvam. Arvien uz
                priekšu, arvien uz priekšu!</p>
                <p>Korinna.</p>
                <p>Gaida iebāza vēstuli kabatā, atlaidās zālē, sakrustoja
                rokas zem galvas un skatījās dzidrajās debesīs, kā baltie
                mākonīši dzenāja viens otru, it kā rotaļādamies, tad
                kopā sakusa, izjuka. — Viss mūžīgi pārvēršas!...</p>
                <p>— Tev taisnība, Korinna, — arvien uz priekšu! Jā, jā,
                es posīšos...</p>
                <p>Gaida piemiedza acis un gribēja to visu tuvāk pārdomāt.</p>
                <p>Tad viņai ienāca prātā Balvas laime... Un vai tad viņai,
                Gaidai, tiešām visa dzīves laime bija tikai pagātnē?
                Nē. Vēl tikai pats dzīves pavasaris... Vai viņai salna
                būtu jau visus ziedus nokodusi? ...</p>
                <p>Gaida, vaļējām acīm sapņodama, nedzirdēja, ka viņai
                atkal kāds tuvojas.</p>
                <p>— Lūk, tur viņa guļ! — Krustiņš sauca.</p>
                <p>— Tur ir, tur ir Gaidiņa! — Līgita piebalsoja.</p>
                <p>Anita ar Krustiņu un Līgitu pie rokas pienāca.</p>
                <p>— Kur tu esi nobēgusi? Ar lielām pūlēm tevi atradām.
                Labdien! — Anita sniedza pretī roku.</p>
                <pb/>
                <p>Gaida izbrīnījusies uzskatīja Anitu un priecīgi saņēma
                sniegto roku.</p>
                <p>— Sveika, Anita!</p>
                <p>— Vai tu negribi jasmīnus, Anita? Es tev nolauzīšu.
                – Krustiņš piedāvāja.</p>
                <p>— Es gribu gan, Krustiņ.</p>
                <p>Krustiņš nesaudzīgi lauza jasmīnu zarus, Līgita arī
                plūca īsus ziediņus.</p>
                <p>— Gaida, piedod, es vakar biju tik skarba... nebiju
                labā omā. Tāda slikta diena bija, lietus...</p>
                <p>— Un šodien atkal saule spīd! Tad jūtas mainās. —
                Gaida pasmaidīja un aicināja Anitu sēsties līdzās.</p>
                <p>Anita atsēdās zemē uz mauriņa.</p>
                <p>— Kas jums te daudz puķu mācītājmuižā! Zied vienā
                ziedēšanā. Vēl nav noziedējuši ceriņi, te atkal jasmīni,
                tur rožu krūmi pilni pumpuru. — Anita priecājās.</p>
                <p>— Mums jau arī daudz plūcēju, — Gaida teica.</p>
                <p>— Mūsu mājā tik bēdīgi — tāds tukšums. Māte slimo,
                vecā Lība par puķēm nekā netur, jo tās nevar uz tirgu
                aizvest.</p>
                <p>— Nāc, plūc, cik tev tīk.</p>
                <p>— Lūk, še tev vesels blāķis, Krustiņš piebēra Anitai
                pilnu klēpi jasmīnu ziedu.</p>
                <p>— Še tev, od nu! — Līgita sniedza pilnu saujiņu ziedu.</p>
                <p>— Paldies, mīlulīši! Cik tu, Krustiņ, liels vīrs esi izaudzis,
                kamēr mēs neesam redzējušies. Cik vecs tu esi?</p>
                <p>— Astoņi gadi. Es jau māku lasīt, rēķināt, rakstīt latviski,
                krieviski, vāciski, es gatavojos uz pirmo klasi, —
                Krustiņš lielījās.</p>
                <p>— Un es uz desmito, — Līgita iemeta starpā.</p>
                <p>Krustiņš nicinoši smējās.</p>
                <p>— Ej nu, Krustiņ, pavadā māsiņu pa dārzu; tikai pieskati</p>
                <pb/>
                <p>labi, ka viņa nekrīt, nesasitas, — Gaida vadīja
                mazos projām.</p>
                <p>— Man arvien tā Līga jāauklē, vai es kāds skuķis?
                Nāc Līga, iesim pie Veltas un Līzes. — Krustiņš paķēra
                paskarbi Līgitu pie rokas, un abi aizgāja bārdamies.</p>
                <p>Anita ar Gaidu smaidīdamas noskatījās pakaļ. Abas
                sarunājās kādu laiku par vispārīgām lietām un izsargājās
                aizkart vakarējos tematus. Gaida izjautāja par ģimnaziju,
                veciem skolotājiem, izrādīja Anitai visas savas
                puķes, un tad abas uzgāja augšā, Gaidas istabā, kur viņa
                parādīja draudzenei savas skices. Kad abas šķīrās,
                tad bija atkal pilnīgi salabušas. Pēc tam abas satikās ik
                dienas, gāja kopā pastaigāties, Vizmā peldēties, atkal
                stundām sēdēja uz Draudzības akmens, bieži kopā ar
                visiem bērniem vizinājās ar laiviņu. Par smagiem, intīmiem
                jautājumiem abas izsargājās runāt, baidīdamās
                viena otru sāpināt. Kādu dienu gan Anita iejautājās:</p>
                <p>— Kur nu tu pametusi savu adjunktu, ka vairs nemaz
                neredz ar tevi kopā?</p>
                <p>Gaida gan gribēja izklaidēt Anitas nepareizās aizdomas,
                bet bija par lepnu izskaidrot, — Anitai pašai
                vajadzēja redzēt un saprast lietas stāvokli.</p>
                <p>— Kā gadās, — viņa tikai īsi atteica. Anita arī vairāk
                neprasīja, viņai likās, ka Gaidai nepatīkami runāt par
                savu saderināšanos.</p>
                <p>Reizēm viņi gāja visi trīs kopā ar Vilni.</p>
                <p>— Patīkams cilvēks, tas adjunkts, — Anita kādreiz
                sacīja uz Gaidu, laikam gribēdama mierināt Gaidas
                sirds pārmetumus.</p>
                <p>— Jā, nekas, un smuks? — Gaida izaicinādama skatījās
                uz Anitu.</p>
                <p>— Ļoti smuks, tu vari būt mierā.</p>
                <pb/>
                <p>Gaida skaļi iesmējās. Viņu uzjautrināja tas, ka Anita
                arvien vairāk likās pārliecināta par viņas un Viļņa saderināšanos.</p>
                <p>Reiz, kad abas atkal sēdēja uz Draudzības akmens,
                Anita iejautājās, ko darot Korinna, Vairona pirmā sapņu
                dieviete, un tūdaļ piebilda, lai Gaida nedomājot, ka
                viņa interesējoties aiz greizsirdības.</p>
                <p>Gaida izstāstīja par Korinnu, ko zināja, runāja par
                Vaironu, Rīgu, pamazām pārgāja uz Mazpili un vecām
                atmiņām, un pēdīgi — uz Anitas vārīgo punktu. Anita
                pati iesāka.</p>
                <p>— Vai tu zini, kā beidzās mana mīlestība ar Zigurdu?
                — Anita piepeši prasīja.</p>
                <p>— Es zinu, jūs izšķīrāties, — Gaida saudzīgi teica. —
                Kādēļ, — to es nezinu.</p>
                <p>— Jā, to tu nezini, jo citi domā, ka viņš mani atstāja.
                Nē, es atstāju viņu. Kādēļ? — Tādēļ ka viņš, mani mīlēdams,
                gāja vēl... un pirka par naudu sev glāstus...
                Tādu cūcību es nevarēju piedot. To es nekad nevarēšu!
                — Anitas seja sarāvās pārliecinošā riebumā.</p>
                <p>Gaida klusēja, baidīdamās no smagas sarunas.</p>
                <p>— Vai tu mani nenosodīji? — Anita atkal uzsāka.</p>
                <p>— Nē, Anita, nekad, — Gaida karsti apgalvoja.</p>
                <p>— Un es domāju, ka tu kaunēsies ar mani satikties.</p>
                <p>— Es nevarēju saprast, kādēļ tu pagājušo vasaru bēgi
                no manis.</p>
                <p>Anita sēdēja drūma.</p>
                <p>— Vai arī viņš tev pēdīgi neapnika? — Gaida saudzīgi
                turpināja.</p>
                <p>— Nē, mēs, sievietes, tādas lietas ņemam smagi, ar
                dziļām sāpēm... ne tā kā vīrieši, kuriem ir tāpat, kā —
                sētmalē nospļauties. Jā, varētu domāt, ka vīriešiem pavisam</p>
                <pb/>
                <p>nav sirds. Tagad atkal tas dumjais puika tinas
                ap mani, — viņš domā, ka es esmu viegli paņemama.</p>
                <p>— Bet Anita! Vairons tevi mīl, viņš tevis dēļ vai galvu
                zaudējot, tā Balva man stāstīja.</p>
                <p>Anita rūgti pasmaidīja.</p>
                <p>— Jā, tikmēr, kamēr viņš panācis savu... Vīrietim
                cita nekā nevajag... vīrietis nemīl, vīrietis tikai cīnās
                sievietes dēļ un ņem viņu. Kad viņš to ir ieguvis, — tad
                visa burvība zūd, un viņš jau ar otru aci raugās, kur varētu
                paķert citu. Es nesaprotu, ko mēs, sievietes, kliedzam
                pēc laulības reformām! Mums vajag saprast, ka
                tagadējā laulības iekārta mums ir tā labākā, kādu var
                iedomāties: vismaz pielaulātais vīrs tagad nevar savu
                sievu pamest uz ielas, viņš pēc likuma ir piespiests gādāt
                par viņu un bērniem. Mums, sievietēm, kā mūrim
                vajadzētu stāvēt par vecās laulības tradicijām — ha—
                —ha—ha! — tagadējā laulība ir vēl vienīgais sievietes
                glābiņš!</p>
                <p>— Mīļa Anita, tavs pesimisms ir viegli saprotams,
                katra nožēlošana...</p>
                <p>— Nē, nē, tu nesaproti mani, — Anita pārtrauca Gaidu,
                — turpretim, es esmu priecīga, ka neesmu ar laulību
                bijusi saistīta. Tad es varbūt būtu beigts cilvēks, kamēr
                tagad — esmu pilnīgi brīva, man ir sava apziņa... ha—
                ha! Man ir — savi piedzīvojumi šajā, sievietei tik svarīgajā
                jautājumā. Vai es tādēļ esmu sliktāka tapusi?</p>
                <p>— Nē, Anita, apmierinies... varbūt — otrādi, — Gaida
                nedroši teica.</p>
                <p>— Varbūt?... Tā tad tu šaubies? Nē, mīļā Gaida, es
                tev dodu padomu — vispirms pārbaudīt savu mīlestību,
                un tad, ja vēl gribi, — laulājies. Kādas šausmas es tev
                sludinu, vai ne?... Es tev tomēr to ļoti ieteiktu, ja tev</p>
                <pb/>
                <p>būtu tik daudz drosmes... Jā, tur vajag daudz drosmes –
                mums, sievietēm... tev, es domāju, nebūtu?</p>
                <p>Anita nervozi smējās, un viņas balss drebēja; apspiestas
                raudas bija dzirdamas viņas balsī.</p>
                <p>— Es nezinu, Anita, varbūt arī, ja vajadzētu, — Gaida
                ar respektu pret Anitas ciešanām klusi atbildēja.</p>
                <p>— Kā es viņus ienīstu! Visus vīriešus... riebekļi viņi
                ir visi, it visi, neviens nav labāks. Kas Mirtu iedzina
                nāvē? Vīrietis!... Cik sieviešu, līdzīgi Mirtai, neiet
                nāvē? Un cik simtiem, tūkstošiem sieviešu nesmilkst
                kā suņi pie laulības ķēdēm! Ja arī viņas tās pārrautu,
                kurp viņas ietu? Vīrieši visi pretī kā viens... visi ceļi
                sievietei ir aizsprostoti.</p>
                <p>Anita apklusa un nogrima smagās pārdomās.</p>
                <p>Gaida baidījās izteikt savas domas, kas pilnīgi nesakrita
                ar draudzenes domām. Viņai likās, ka Anita savā
                naida kaislībā nesprieda pilnīgi loģiski, bet viņa negribēja
                pretoties. Ka visi vīrieši būtu riebekļi, to viņa vēl
                negribēja ticēt; un ka Mirtu dzina nāvē vīrietis, tā bija
                nežēlīga netaisnība pret Ilgonu... Aizspriedumu nesalaužamā
                vara bija vainīga, ne Ilgons. Un ja vīrieši bija
                tik slikti... ai, tur vainīgi bija arī mazāk viņi paši nekā
                apstākļu spaidu vara... Jā, jā — tikai apstākļi, sociālie
                apstākļi bija vainīgie, — tā viņa bija dzirdējusi vīriešus
                motivējam savu grēku mazpiliešu pulciņā. Jā gan, vīrieši
                ir labi... Tikai sociālā iekārta un apstākļi ir slikti
                — tas viss... Tā Gaida aizstāvēja ienīsto dzimumu, domādama
                par kādu, kuru viņa neienīda... Piedot tā gribēja
                visam dzimumam viņa grēku — šī viena dēļ!</p>
                <p>— Tagad es vismaz esmu brīva, — Anita klusi noteica.</p>
                <p>— Bet ja tev būtu bērns?</p>
                <p>— Tā tik vēl trūka! — Anita ar šausmām iesaucās un</p>
                <pb/>
                <p>uzlēca stāvus. — Nu! tad es viņam — piespiestu laulāties
                — ar nazi pie rīkles!</p>
                <p>Anitas acis zvēroja, viņa saknieba rokas durē.</p>
                <p>— Te nu mēs esam taī pašā vietā... Tas ir kā burvības
                riņķis ap sievieti, — it kā izmisums bija dzirdams
                Gaidas balsī.</p>
                <p>Anita likās drusku pārdomājam. — Nē, tad es nezinu,
                ko es darītu, jo laulāties gan es ar tādu tomēr neietu, ar
                to vieglprātīgo, netiklo cilvēku. Ko tu darītu? — Anita
                zvērojošām acīm taujāja Gaidu.</p>
                <p>— Es nezinu, es nezinu!...</p>
                <p>Gaida saķēra galvu. Visi šie asiņainie jautājumi jaucās
                caur viņas galvu kā baigi spoki.</p>
                <p>— Sirds lai katrreiz izšķir, — viņa ātri teica, atcerēdamās
                Balvas padomu.</p>
                <p>— Sirds — slikta padoma devēja, tai klausi vismazāk,
                bet griezies grūtos brīžos labāk pie sava veselā prāta,
                ja tas tikai mīlestības efektā tev vēl kaut cik spēj vesels
                palikt.</p>
                <p>Ilgi abas sēdēja klusēdamas, katra savā pagātnē domās
                rakņādamās.</p>
                <p>— Lūk, kur nāk viens vecs vilks un divi jauni vilcēni,
                — Anita rādīja uz Vilni, Kārli un Vili, kurus redzēja
                pa gabalu nākam.</p>
                <p>Ienīstais dzimums pienāca klāt.</p>
                <p>— Vai mēs traucējam? — Vilnis laipni prasīja.</p>
                <p>— Jā, — Gaida īsi atbildēja.</p>
                <p>— Tā jau gan! — Kārlis ar Vili iesaucās un katrs paķēra
                Anitu pie savas rokas.</p>
                <p>— Tu redzi, kā parādās suga! — Anita paklusu teica
                uz Gaidu. — Pag, mazais zvērēn, laid vaļā! Man jāiet.</p>
                <pb/>
                <p>Nelīdzēja arī Viļņa laipnā pierunāšana — Anita aizgāja,
                neļaudama sevi ne pavadīt.</p>
                <p>— Iesim mēs uz mežu makšķeres griezt, Viļņa kungs,
                — lai tie skuķi skrien! — Kārlis aizvainots aicināja adjunktu.</p>
                <p>— Jā, ejiet vien, Viļņa kungs. Uz redzēšanos! — Gaida
                aizgriezās un domīgi soļoja mājup.</p>
                <p>Pirmējās sarunas iespaids ilgi neizzuda Gaidai. Otrā
                dienā Anita nerādījās. Gaida viņu nedrīkstēja uzmeklēt.
                Trešā dienā abas Vizmā satikās. Anita gurdeni smaidīja
                Gaidai pretī no upes.</p>
                <p>— Nerunāsim vairs par tik smagam lietām, — viņa
                teica.</p>
                <p>— Nē, nerunāsim, — Gaida pievienojas.</p>
                <p>Tad gāja visi kopā baru bariem, Gaida, Anita, Kārlis,
                Vilis, arī Velta pa reizei un adjunkts pa starpām.</p>
                <p>— Kā vilks pa aitu baru, — Anita nevarēja atturētēies
                nepiezīmējusi. — Gaida, nedusmojies, ka es tā saku par
                Viļņa kungu, — es tik tev atgādināju sugu, lai tu neaizmirsti.
                Piesargies!</p>
                <p>— Labi, labi, es piesargāšos, — Gaida atbildēja smiedamās.</p>
                <p>Anita likās apmierinājusies, un Gaida vairs nedomāja
                par pārrunātām sāpīgām lietām. Viņai pašai bija tā, it
                kā viņa atrastos krustceļā... Balva ar saviem padomiem
                sauca pa labi, Korinna māja pa kreisi; Anita rādīja uz
                ziemeļiem, sirds traucās uz dienvidiem... Tad vēl —
                tēvs, māte. — Un viņa pati vidū šaī ceļu rādītājā zvaigznē.</p>
                <pb/>
            </div>
            <div type="chapter">
                <head>6
                „VILKA" PSĪCHOLOĢIJA</head>
                <p>Sestdienas vakars.</p>
                <p>Gaidu visu dienu kalpināja māte un Anna Petrovna.
                Diena bija tik karsta.</p>
                <p>Vakariņu galdu lievenī uzklājusi, Gaida paķēra lielu
                pīrāgu no Annas Petrovnas, kas nāca pretī ar veselu
                kaudzi siltu cepumu, nometa zemē raibo mātes priekšautu
                un izskrēja laukā.</p>
                <p>Aiz mājas uz zediņiem karājās peldu palagi, no kuriem
                Gaida, vienu nokārusi, uzmeta uz pleciem un skrēja
                lejā uz upi.</p>
                <p>Pa ceļu pīrāgu ēzdama un savu garo matpīni pēc paraduma
                uz pakauša grieķu mezglā uzsprauzdama, viņa
                trallinādama un palēkdamās nonāca upmalā. Uz Draudzības
                akmens viņa atsēdās, attaisīja vaļā drēbes, noāva
                kājas un gaidīja, kamēr būs mazliet atveldzējusies.</p>
                <p>— Anita! A—u! a—u! — viņa, skaļi kliegdama, skatījās
                visapkārt, vai kur neieraudzīs draudzeni. Tādā neparastā
                stundā peldēties gan Anita nenāks, viņa peldējās
                tikai no rītiem, kamēr Gaida bieži nāca vēl otrreiz
                pēcpusdienā.</p>
                <p>Vēlreiz pasaukusi un brītiņu nogaidījusi, Gaida aši
                noģērbās un izpeldējās, viena pati gavilēdama un klausīdamās
                savā atbalsī.</p>
                <p>Iznākusi no upes, viņa nopurinājās un ātri ģērbās ciet.
                Matu mezgls bija panācis vaļā un pīne gluži slapja. Viņa
                izspieda lieko ūdeni un palaida matus vaļā. Kādu</p>
                <pb/>
                <p>brīdi pasēdēja uz akmens, savus tumšos matus ar mazo
                līko ķemmīti ķemmēdama. Tad, kājas audama, dziedāja
                improvizēdama:</p>
                <p>Zelta laivā laimīt brauca
                Pa sidraba vilnīšiem...
                Ei, laimīte, pagaid' mani —
                Kur tik ātri aizsteidzies!
                Āvu savas baltās kājas,
                Steidzos laimes lūkoties...</p>
                <p>Kājas manas, baltās kājas,
                Spieda cieti akmentiņi...
                Rokas manas, smalkās rokas,
                Plēsa asi ērkšķu dzeļi...
                Skrej tu, laime, kur tu gribi, —
                Man vēl cita padomā...</p>
                <p>Gaidai prātā ienāca kāda jautra atmiņa, un viņa
                iesmējās. Tad saķēra ātri savas lietas un taisījās iet.</p>
                <p>— Gaidītā!... sauca kāda balss, kura Gaidai kā elektriska
                strāva izskrēja caur visiem locekļiem, un viņa uzlēca
                stāvus.</p>
                <p>Viņa pavērsa galvu uz otru pusi.</p>
                <p>Tur viņš, Valdis, stāvēja atkal viņas priekšā, viņpus
                upes — pie kārkliem... kā toreiz... tai pašā vietā.</p>
                <p>Gaida nobāla. Sirds krūtīs sita dzirdami. Ceļi locījās.</p>
                <p>— Kā spoks... Gaida domāja un nevarēja izrunāt
                ne vārda.</p>
                <pb/>
                <p>Viņš stāvēja nekustīgi un skatījās cieši uz viņu. Tad
                pacēla cepuri sveicinādams.</p>
                <p>— Kā aktieris uz skatuves, kā dzīva jautāšanas zīme
                ... tā Gaidai viņš izlikās. Arī viņa to vēroja ar garu
                skatu, un tāpat kā viņš — lēni pamāja ar galvu, saņemdama
                sveicienu... Tad grāciozi ar roku pacēla savu
                kleitu un ar vienu lēcienu vingri nolēca no akmens uz
                krasta; ar lepni paceltu galvu viņa gāja stingriem soļiem,
                piespiezdamās neskriet skriešus.</p>
                <p>— Taisni kā uz skatuves, — viņa atkal nodomāja. Viņa
                juta, ka viņš tai skatās pakaļ, bet viņa gāja līdz mājai,
                atpakaļ neskatīdamās.</p>
                <p>Uzkāpa augšā savā istabā un ieslēdzās. Caur loga aizkariem
                skatījās uz Gailēniem. Vēlāk savā dienas grāmatā
                ierakstīja:</p>
                <p>„Valdis ir klat... Ak Dievs, kas nu būs!"</p>
                <p>Ko viņš nāca, ko viņš atkal no viņas gribēja? Viņas
                dvēseles mieru, tik ilgi gūto, tas nu atkal nāca jaukt.
                Neprātīgā sirds, jel rimsties! — Viņš tev ir svešs un paliks
                svešs ... viss aizmirsts...</p>
                <p>Vai tas tik nebija sapnis, maldu tēls, ko viņas uztrauktās
                asinis tai veidoja priekšā? — Nē, Valdis sauca
                viņas vārdu, kā tikai viņš to sauca agrāk — Gaidītā!</p>
                <p>Kāds viņš tagad bija? Gaidai likās, ka tāds pats kā
                pēdējo reizi, kad viņu redzēja, tik it kā mazliet plecīgāks
                varbūt. Viņa ģīmja pantus tā ar vienu acu uzmetienu
                tik smalki nebija varējusi novērot. Pat tā pati
                kakla saite — tumši zila ar baltiem punktiem, mākslinieciski
                sasieta! — Tātad viņš to glabājis visu laiku ...
                Gaida apmierināta pasmaidīja un bija viņam pateicīga
                par šādu mazu uzmanību.</p>
                <pb/>
                <p>Jā, ko viņš bija nācis? Viņa māte bija slima, viņš to
                ilgi nav redzējis...</p>
                <p>Gaida atrāva aizkarus, uzsēdās uz loga un skicēja..</p>
                <p>— Lai viņš mani redz no viņas puses, — viņa nodomāja.</p>
                <p>* * *</p>
                <p>Valdis kādu brītiņu palika stāvam un ar acīm sekoja
                Gaidai. Tad viņš lēni gāja pa Gailēnu gravu gar upi
                uz tiltu. No turienes viņš vēl redzēja, ka tā muižas gatvē
                pazuda.</p>
                <p>Te nu viņš atkal bija Randavā pēc ilga laika. Trīs gadi
                bija pagājuši no tās neaizmirstamās vasaras...</p>
                <p>Un tur nu bija viņa... Viņa tagad — cita līgava!...
                Tātad viņš — galīgi izstumts no viņas dzīves apvāršņa.
                Vai tiešām tam tā un ne citādi vajadzēja būt! Bet tā nu
                tas reiz bija, un lai paliek tā. Viņš jau sen ir apradis
                ar tām domām, ka tas tā reiz nāks. Bet sāpīgi tas tomēr
                bija. Kad Anita viņam to bija rakstījusi, tad tas kā no
                miega bija atmodies, un tikai viena vēlēšanās to pārņēma:
                redzēt viņu vēlreiz, runāt, pirms viņa cita sieva!
                Un tad viņš atkal aizies un pazudīs no viņas uz visiem
                laikiem, kā jau bija pazudis šos trīs gadus. Lai viņa top
                laimīga! — To viņš tai vēlējā no visas sirds. Viņas dvēsele
                bija toreiz tik tīra, šķīsta kā rītrasas piliens baltā
                ziedu kausā... viņš tai nedrīkstēja pieskarties ar savu
                elpu...</p>
                <p>Tagad viņš to bija atkal redzējis. Tāpat, kā to pēdējo
                reizi — visā viņas cēlā skaistumā, un — grēcīga vēlēšanās
                viņu sagrāba, — to viņš nevarēja pats sev apslēpt.
                Jā, tāds viņš bija tagad! Toreiz viņš bija lūkojies viņas</p>
                <pb/>
                <p>neapslēptajā miesā ar aizgrābtības asarām acīs, kā uz
                ko augstāku, neaizskaramu... Kā uz svētumu.</p>
                <p>Kā viņa bija attīstījusies pa šiem gadiem! Kā uzplaukusi!
                Visas viņas miesas līnijas bija tik slaidi apaļas,
                tik maigas... Tikai vaigi, tie bija drusku plānāki, bālāki
                nekā toreiz; lūpas ciešāk sakniebtas. Acis... tās
                tikpat atklāti raudzījās kā dzidrs avots.</p>
                <p>Jā, tas viss bija tik skaists, bet tas nebija viņam, viņš
                to sen bija zaudējis. Tādu būti viņš nekad pie sevis nedrīkstēja
                saistīt, lai cik robusta viņam bija sirdsapziņa...
                Gaida bija par daudz par labu viņam. Bet, viņu
                redzējis un mīlējis, — viņš citu vairs nevarēja ciest.</p>
                <p>— Nevienas negribu! — tā viņš bija teicis un izvēlējies
                sev abstraktu līgavu — zinātni.</p>
                <p>Un tagad — viņš ies. Paliks mājās kādas dienas pie
                vārgās mātes, — viņa bija tik laimīga, tēvs arī.</p>
                <p>Bet kāda gan Gaida iekšķīgi ir? Vai tā pati nevainīgā,
                šķīstā meitenīte jeb emancipēta lielpilsētniece un uzpūtīga
                smalka dāma — mācītāja līgava? Pēc tādas gan
                neizskatījās. — Ar kādu cēlu grāciju viņa uzņēma savu
                kleitu, kā karaliene savu šlepi, un cik lepni aizgāja...
                Tā satrūkās no viņa sauciena, bet nepasmaidīja ne ar
                acīm... tik vēsi viņā urbās ar savu skatu... neviena
                vārda neteica.</p>
                <p>— Kādēļ es nācu? ...</p>
                <p>Vai redzēt, ka viņa mani vēl mīl? To taču ne.</p>
                <p>Bet ka tā pilnīgi varējusi aizmirst, — tas bija ļoti nepatīkami
                ... Vai tad tik maz viņš bijis vērts? Nē, tik
                gluži vienaldzīgs taču viņš tai nevarēja būt, — to viņš
                sev pierādīs.</p>
                <p>Viņai cita laime esot padomā!... Zināms, kas tur ko</p>
                <pb/>
                <p>gudrot — viņa prec citu — vienkārša lieta. Viņš jutās
                aizvainots savā lepnumā, un viņā radās vēlēšanās arī
                vēl drusku ieinteresēt Gaidu. Viņš atsēdās uz tilta margām
                un, upē raudzīdamies, gudroja, kā to izdarīt... Tas
                nebija viegli. Viņš sāpīgi iekoda lūpā un sarauca pieri.
                Nē, ātrāk viņš projām nebrauks, iekams būs pārliecinājies,
                kā ir ar Gaidas jūtām. Prasīt tas, zināms, neprasīs,
                bet gan viņš to pats nojautīs, — tik naivs viņš nav.</p>
                <p>Ha! viņa būs mācītāja cienīgmāte... tas jau ir ērti,
                silti... Vilnis — labs ķēriens vecajiem Gobām. Gaida,
                zināms, arī mierā... Tāda Viļņa dēļ tādu plikadīdu kā
                kādu Pārupu Valdi aizmirst — tīrais nieks... Kā viņš
                nicina sievieti! Bez vīra tā nevar iztikt — tai jāprecas,
                lai vai kā. Viņš gan neprecēsies — nekad. Arī Gaidu
                ne, ja viņa vēl nāktu... Ko viņš lai iesāktu ar sievu?
                Tā tik viņu kavētu viņa zinātnes gaitā. Viņš tagad ir
                uz laba ceļa. Viņš strādās ... ha—ha—ha! — viņš varbūt
                atradīs — gudrības akmeni!</p>
                <p>Jā, jā... ja arī viņa gribētu, viņš to neprecēs... Viņa
                vīra gods, viss, kas viņam svēts liedz viņam viņu
                precēt!...</p>
                <p>Lai tā prec vien savu Vilni, cik tai patīk. Tā taisni labi
                iznāk — uz viņa sirdsapziņas nekritīs vairs ne mazākais
                pārmetums, un viņš būs pilnīgi brīvs ...</p>
                <p>Tāda bija „vilka" psīcholoģija. Valdis piecēlās un gribēja
                iet, bet tikai mazliet vēl viņš paskatīsies — uz stārku
                ligzdu mācītājmuižas galā, viņš to ilgi, ilgi nav redzējis
                ... Tur jau viņi atkal parkšķināja — tie jocīgie
                puntni!... Un tur viņa sēž ... logā, un raksta jeb lasa,
                — it kā nekas nebūtu noticis, viņai viss vienalga. Nu,
                viņam jau arī sen viss viena alga! Viņš rūgti pasmaidīja,</p>
                <pb/>
                <p>spēji apgriezās un gāja uz savām mājām. Lai viņa
                sēž vien logā, viņš jau vairs nemaz neskatīsies uz to
                pusi.</p>
                <pb/>
            </div>
            <div type="chapter">
                <head>7
                DIVAS MAZAS BALTAS KĀJIŅAS</head>
                <p>Otrā rītā Gaida parastā stundā steidzās uz Vizmu peldēties.
                Viņa zināja ka sastaps Anitu, un tad taču no tās
                varēs kādu vārdu dzirdēt par viņu. Viņa nosēdās uz
                lielā akmens un gaidīja, nedrīkstēdama izģērbties —
                varbūt viņš atkal pāri krūmos paslēpies... Sārtums
                pārklāja viņas vaigus, kad tā iedomājās, ka viņš atkal
                to kailu redzējis. Bet kad apsvēra ar prātu, tad koķeti
                pasmaidīja — lai redz!... viņa taču varēja lepoties ar
                savu jaunību.</p>
                <p>Drīz arī Anita nāca.</p>
                <p>— Labrīt, Gaida, kāpēc tu neģērbies nost?</p>
                <p>— Es gaidu tevi.</p>
                <p>Abas ģērbās un metās ūdenī. Gaida gaidīja, ko Anita
                teiks, bet tā klusēja. Pēdīgi atvadoties viņa teica:</p>
                <p>— Vakar arī mans brālis atbrauca.</p>
                <p>— Es redzēju.</p>
                <p>— Viņš man nekā par to neteica, — Anita brīnījās.</p>
                <p>— Laikam piemirsa. Mēs tik sasveicinājāmies.</p>
                <p>— Es esmu tik priecīga, un māte jau nezina, ko no
                laimes darīt. Diemžēl, tik kādu nedēļu palikšot, ilgāk
                nevarot, — viņš savā vietā ielicis vietnieku.</p>
                <p>Gaida klusēja un klausījās, elpu aizturēdama, bet izlikās
                vienaldzīga.</p>
                <p>— Gaida, vai tu neatnāksi uz mūsmāju, jums jau tagad</p>
                <pb/>
                <p>katram savas intereses, — tagad varat mierīgi satikties.
                Nāc!</p>
                <p>To nu gan viņa nedarīšot.</p>
                <p>Anita nepastāvēja pie sava. Abas aizgāja, katra uz
                savām mājām.</p>
                <p>Pēcpusdienā Valdis atnāca mācītājmuižā ar vizīti,
                melnā svārkā. Pasēdēja kādu stundu, parunājās ar mācītāju,
                kundzi, Gaidu; viņu iepazīstināja arī ar adjunktu.
                Un tad viņš atkal aizgāja, lai gan mācītāja kundze
                bija aicinājusi uz kafiju.</p>
                <p>— Visa viņa uzstāšanās liecina, ka viņš grib precizēt
                savu stāvokli, — Gaida nodomāja.</p>
                <p>— Kāds smalks kungs no tā Gailēnu Valža izkūņojies,
                — mācītāja kundze priecājās.</p>
                <p>— Nopietns cilvēks, viņš tālu tiks, — mācītājs pareģoja.</p>
                <p>Pēc launaga Gaida ar grāmatu rokā, aizskrēja uz
                Draudzības akmeni lasīt, klusā cerībā, ka viņš, Valdis,
                arī varbūt nāks. Tagad viņa bija sagatavojusies, — tagad
                viņa vairs nebēgs. Viņai gribējās tikai drusciņ ar
                viņu parunāties, dzirdēt, kā viņam labi klājas, ko viņš
                dara, un varbūt redzēt, ka viņš to galīgi nav aizmirsis.
                Ak, kāpēc viņš ir saderinājies! Vēl taču visu varēja par
                labu griezt. Viņa tam visu, visu piedotu... Viņš tikpat
                skaists kā agrāk, tikai spēcīgāks, tāda lepna pašapziņa
                viņa vaibstos, bet — tāds ciets vilciens ap lūpām — tas
                viņai nepatika. Jā, viņš bija kļuvis nopietnāks, vīrišķīgāks.
                Melnais svārks viņam tik labi piegulēja, — viņš
                izskatījās tik stalts.</p>
                <p>Gaida noāva kājas un ielika tās līdz pusei upē un sāka
                lasīt. Tā viņa arvien mēdza darīt, — kad bija viena.
                Viņai darīja prieku, kad mazās mailītes ziņkārīgi aplūkoja</p>
                <pb/>
                <p>viņas kājas un tad pienāca gluži klāt, piebāza savus
                deguntiņus... Tad viņa piepeši pakustināja kājas,
                un visas izbiedētās zivtiņas ātri aizpeldēja prom.</p>
                <p>Gaida lasīja ilgu laiku, bet viņš nenāca. Atnāca cits
                — Vilnis. Gaida pa gabalu dzirdēja viņa soļus.</p>
                <p>— Mans ļaunais gars!... viņa pie sevis nodomāja un
                iebāza galvu dziļi grāmatā. Vilnis piepeši bija tapis viņai
                gluži nesimpātisks.</p>
                <p>— Gaidas jaunkundze, atļaujiet man nosēsties jums
                līdzās uz akmens, — adjunkts pienācis lūdzās.</p>
                <p>— Te nav tik daudz vietas, sēdiet zemē, zālē.</p>
                <p>Ēriks Vilnis paklausīja kā vienmēr. Gaida turpināja
                lasīšanu, kājām ūdenī plunčādamās un adjunktu neievērodama.
                Tas atlaidās zālē, noņēma salmenīcu un klusēdams
                kožļāja kādu smildziņu. Viņš gaidīja, ka Gaida
                viņu uzrunās; bet tā kā viņa to nedarīja, tad viņš apmierinājās
                ar to, ka drīkstēja būt viņas tuvumā. Sākumā
                viņš šad tad pameta uz viņu slepus pa skatam, kad viņa
                pašķīra lapu. Bet kad tā ne acu uz viņa pusi nepagrieza,
                tad viņš kļuva drošāks un neatlaidīgi raudzījās viņā.</p>
                <p>Gaida cerēja, ka viņam apniks tā sēdēt un klusēt, un
                viņš aizies. Viņa pašķīra atkal lapu un pameta īsu,
                vieglu skatu uz viņu. Ieraudzījusi, ka viņš skatās uz viņas
                kājām, tā nosarka, ātri izvilka kājas no ūdens un
                paslēpa zem svārkiem.</p>
                <p>— Tāds nekauņa! — viņa nodomāja.</p>
                <p>— Padodiet, lūk, tur — manas zeķes, — viņa pavēlot
                uzsauca adjunktam.</p>
                <p>Viņš piecēlās un vilcinādamies sniedza viņai vispirms
                vienu zeķi.</p>
                <p>— Atļaujiet, ka es jums uzģērbju, — viņš pakalpīgi</p>
                <pb/>
                <p>piedāvājās un ķircinādams turēja Gaidas zeķi savā rokā.</p>
                <pb/>
                <p>— Ko jūs vēl neiedomāsities! — viņa uzkliedza un
                skarbi izrāva adjunktam zeķi no rokām; viņam muguru
                uzgriezusi, tā ātri āva zeķi kājā. Vilnis stāvēja līdzās un
                nekautrīgi noskatījās viņas kustībās, nevarēdams acu
                atraut no viņas baltajām, maigi apaļajām kājām un
                vingrajiem pirkstiem.</p>
                <p>— Nu, lūdzu, ļaujiet... — viņš lūdzošā balsī klusi
                teica.</p>
                <p>— Nu, ģērbiet, še! — Gaida sniedza viņam pretī otru
                kailo kāju.</p>
                <p>Adjunkts ātri noliecās. Asinis viņam sakāpa galvā.</p>
                <p>Gaida spēji izrāva viņam no rokām otru zeķi un aušīgi
                ar kailo kāju viegli iesita pa ģīmi; tad ātri nolēca
                no akmens un, skaļi smiedamās, aizskrēja.</p>
                <p>— Tagad viņš reiz liks mani mierā, — viņa domāja
                un atskatījās atpakaļ. Bet kādi bija viņas brīnumi, kad
                adjunkts, viņu panācis, saķēra ar abām rokām un izsalkušām
                acīm to uzskatīdams, karsti čukstēja:</p>
                <p>— Gaida, mana mīļā, dārgā Gaida!</p>
                <p>Gaida nobijās no šī skata un svešādi skanošās balss.
                Auksti drebuļi viņai pārskrēja pār kauliem.</p>
                <p>— Lieciet mani mierā!... Ko jūs iedrošināties! — Tā
                izbailēs skarbi atgrūda viņu nost.</p>
                <p>Vai viņš bija viņu pārpratis? Tāds savāds meitēns!
                Tas netika gudrs no viņas.</p>
                <p>— Piedodiet, mīļā Gaida! — viņš apjucis lūdza.</p>
                <p>— Es jums neesmu nekāda mīļā, nedz arī Gaida. Es
                jūs lūdzu reiz par visām reizēm — lieciet mani mierā.
                — Gaida dusmīgi atraidīja viņu.</p>
                <pb/>
                <p>Likās, ka viņa nopietni dusmojās. Viņš nožēloja savu
                pārsteigšanos un palika bēdīgs stāvam. Gaida aizgāja
                viena pati uz muižu.</p>
                <p>* * *</p>
                <p>Šo incidentu krūmos noskatījās Valdis.</p>
                <p>Jau labu laiku, pirms Gaida ieradās uz Draudzības
                akmens, viņš bija atnācis un krūmos atsēdies gaidīja.
                Ka viņa nāks, to viņš juta. Viņai bija jānāk, jo viņš tā
                gribēja. Vai viņa atkal peldēsies? Nē, šodien svētdiena
                — ļaudis brīžam iet garām.</p>
                <p>Jā, viņa nāca, lēni soļodama un domīgi sev priekšā
                raudzīdamās.</p>
                <p>Tā pati, tā pati kā senāk!</p>
                <p>Viņš skatījās un skatījās, viņš baidījās elpot, ka viņa
                nedzird viņu — neaizbēg kā vakar. Jā, tik notālēm viņš
                to vēl apbrīnos, lai viņas tēls iespiežas viņa atmiņā, —
                viņš to tur glabās visu mūžu.</p>
                <p>Tad nāca adjunkts un — notikums ar zeķēm... spēriens... 
                Viņam karsts gāja pār visu miesu... Sasodītais
                adjunkts! — ļēpis gatavais! — Ai, kā viņš pats gluži citādi
                būtu darījis... viņš būtu tvēris viņas balto kājiņu
                kā gulbja spārnu, — viņš to būtu skūpstījis — asiņainu...</p>
                <p>Tad viņa aizskrēja un skatījās atpakaļ smiedamās...
                un tad tas redzēja, ka adjunkts to saķēra savās rokās...
                Nolādētājs adjunkts!... Ko Gaida tam teica, to Valdis
                nedzirdēja. Tas laikam par ciešu bija viņu ķēris un —</p>
                <pb/>
                <p>skūpstījis — Valža fantazija piedomāja klāt, — viņa,
                kā liekas, saskaitās un aizgāja viena, jeb viņš, adjunkts,
                saskaitās? Varbūt viņa tam bija iekodusi lūpā par ciešu... 
                viņa to prata, — viņš to atcerējās, un atkal karsts
                viņam gāja pār kauliem.</p>
                <p>Kāda rafinēta koķete! Ha! — tad tāda viņa tagad bija!
                O, kā viņa prata vīrieti kairināt — līdz trakumam,
                un pie tam ar visnevainīgāko eņģeļa seju... Jā, tā tik
                bija īsta sieviete, kas labi pazīst savus līdzekļus! — Viņai
                laikam jau bija savi piedzīvojumi, tā jau nebija vis
                vairs no debesīm kritusi; trīs gadus Rīgā salonu dzīvi
                studējusi; pielūdzēju, protams, viņai nekad netrūka, to
                viņš zināja caur Anitu, par visām viņas balles uzvarām...</p>
                <p>Jā, ko visu viens, šāds mazs incidents neatklāj, — tas
                izskaidro visu! Tagad viņš pazīst to! Lai viņa vairs neslēpjas
                aiz savas dievišķīgās nevainības maskas — viņš
                zina, kā tā jāiztulko. Viņa ir īsta pilsētas dāma, un tās
                viņš pazīst labi. Latviešu meitenes, pilsētnieces, tagad
                arī vairs nav tik nepieietamas kā senāk...</p>
                <p>Un Gaida, zināms, tāda pati kā viņas visas. Viņa agrākās
                lauku vijolītes — Gaidas, vairs nebija, bija tikai
                sārta siltumnīcas roze — rafinēta koķete. Savu nākotni
                viņa labi nodrošinājusi ar spīdošu partiju. Viņa jau
                nebija dumja, — kaut kādam plikadīdam tā sevi nepārdos!</p>
                <p>— Pārdos, jā, taisni — pārdos! — Valdis ar ļaunām
                dusmām atkārtoja un trakā nervu uztraukumā viņpus
                upes skrēja viņai pakaļ līdz tiltam, vērodams, kas notiek
                otrā pusē ar Gaidu un adjunktu.</p>
                <p>Tā bija „vilka" psīcholoģija, kas vērtēja sievieti pēc</p>
                <pb/>
                <p>sevis. Pavisam citādi Valdis tagad skatījās uz Gaidu.
                Uzreiz tā bija kritusi viņa acīs tik zemu no agrākā pjedestāla,
                pati to nenojauzdama. — Tagad mēs pacīnīsimies,
                Gobas jaunkundze! Par daudz mierīgi jūs gribējāt
                iebraukt laulības miera ostā... Vēl mēs arī esam
                pasaulē!... — Tā Valdis draudēja un niknu skatu sekoja
                Gaidai, kas mēreniem soļiem tuvojās mācītājmuižai.</p>
                <p>Divas baltas kājiņas Valdim neizgāja no prāta...</p>
                <pb/>
            </div>
            <div type="chapter">
                <head>8
                LAIVĀ</head>
                <p>Pagāja kāda nedēļa.</p>
                <p>Valdis Gaidu uzglūnēja, kur vien varēdams. Uz Pēterburgu
                viņš vairs netaisījās; telegrammas gāja šurpu turpu.
                Viņš aizbildinājās ar mātes slimību un pēdīgi dabūja
                atvaļinājumu. Vecāki un Anita bija ļoti priecīgi. Klusībā
                gan Anita nojauta īsto iemeslu, bet nekā neteica;
                viņa tagad zināja, ka baumas par brāļa saderināšanos
                bija tukšas tenkas. Tā redzēja, ka Valdis nebija vienaldzīgs
                pret Gaidu, un bija vienmēr tāds uztraukts. Tai
                patika redzēt viņu ciešam, — viņa arī brālī ienīda vīrieti.</p>
                <p>— Lai viņš tagad pamokās, diezgan Gaida ir cietusi!
                — viņa domāja. Par Gaidu Anita bija pilnīgi pārliecināta,
                ka viņa klusi saderinājusies ar adjunktu, lai
                gan reizēm tā likās skarba pret viņu, bet tā tikai tāda
                sievišķīga izdarīšanās, koķetēšana, — tā viņa nosprieda
                sevī.</p>
                <p>Gaida ar Valdi satikās ik dienas, bet arvien tā nejauši,
                vai uz tilta, jeb pie avotiņa; sasveicinājās, mazliet
                parunājās pieklājīgi vēsi par vispārīgām lietām. Kādas
                pāris reizes bija gājuši visi kopā staigāt, Gaida, Vilnis,
                Kārlis, Vilis, Anita un Valdis.</p>
                <p>Gaida ar nepatiku redzēja, ka Valdis viņas klātbūtnē
                centās būt sevišķi galants; viņa to sajuta kā nedabisku.</p>
                <pb/>
                <p>Arī pēc ārienes savā ģērbā viņš bija tagad smalkāks
                nekā agrāk, jā, kādreiz viņai pat izlikās, ka viņš kļuvis
                švīts.</p>
                <p>Gaida bija kā drudzī. Kopš Valdis bija ieradies Randavā,
                viņai atkal citu domu vairs nebija, kā viņš. Visu,
                ko tā darīja, tikai attieksmē pret viņu. Mājas pienākumus
                viņa pildīja pavirši, ar steigu, un tikai taisījās, ka
                varēja kļūt brīva.</p>
                <p>Vilnis ievēroja viņas nemieru un nevarēja izprast, kas
                ar viņu notiek. Pēc pēdējā incidenta Gaida vēl arvien
                bija pret viņu vēsa un nedraudzīga. Ak, kā viņš varēja
                būt tāds muļķis un tā samaitāt visu iegūto! Viņa jau bija
                bijusi viņam tik tuvu. Jā, ka tāda meitēna sirds nebija
                viegli iekarojama, to tik tagad viņš redzēja. Tīri
                brīnums! Kur citkārt visas sieviešu sirdis viņam kā
                spārnos bija pretim skrējušas... Nekas, viņš pacietīsies
                vēl mazliet.</p>
                <p>Valdis vēroja Gaidu. Arī viņš apjuka un nevarēja viņu
                izprast. Drīz viņa tam izlikās tā pati senā, bērnišķīgā
                Gaida; drīz nerātna, no pielūdzējiem izlutināta jaunkundze;
                drīz atkal slīpēta koķete, kas apzinās savu
                valdzinātājas varu.</p>
                <p>No koķetērijas pārmetumiem Gaida gan gluži nevarēja
                atkratīties; dažus paņēmienus viņa gan bija piesavinājusies
                sabiedrībā, bet arī viņas sievietes dabā bija
                daudz iedzimtas valdzināšanas un patikas kāres. Viņai
                patika, piemēram, ka Valdis redzēja, cik karsts pielūdzējs
                viņai ir Vilnis; Valdim atkal tā centās izrādīt, ka
                viņa to gluži aizmirsusi, smaidīja un jokojās ar Vilni,
                un vispār likās nevaldāmi jautra un bezbēdīga.</p>
                <pb/>
                <p>Kad gadījās, ka Valdis ar Gaidu satikās divi vien, tad
                Valdis sev atgādināja:</p>
                <p>— Viņa ir saderinājusies!</p>
                <p>Gaida tāpat:</p>
                <p>— Viņš ir citas līgavainis!</p>
                <p>Kad Gaida no Anitas dabūja zināt, ka brālis atlicis
                aizbraukšanu uz nenoteiktu laiku, tad tā saprata, ka
                viņš to darīja viņas dēļ, un viņas sirds uzgavilēja
                priekā.</p>
                <p>— Varbūt, varbūt vēl viss par labu griežas!</p>
                <p>* * *</p>
                <p>Gaida ar mazo Līgitu sēdēja uz tilta un rotaļājās ar
                oļiem. Pa Gailēnu gravu nāca Valdis ar Anitu.</p>
                <p>Sasveicinājās. Gāja visi kopā. Sarunas kā arvien bija
                jautras, nepiespiestas. Valdis omulīgi tērzēja ar Gaidu,
                jokojās ar mazo Līgitu un bija mazāk galants nekā līdz
                šim. Tad Gaida ar Anitu gāja papriekšu, Valdis ar Līgitu
                jokodamies iepakakaļ. Valdis nejauši uzmina Gaidai
                uz papēža.</p>
                <p>— Valdis dejos tavās kāzās, — Anita teica.</p>
                <p>Valdis ar Gaidu saskatījās, neveikli pasmaidīja un
                abi nosarka.</p>
                <p>Valdis kļuva vēl nervozāks un jautrāks. Līgita smējās
                par viņa jokiem locīdamās un sita aiz prieka mazās
                plaukstiņas. Drīz viņa nokusa un nevarēja tālāk iet.
                Valdis paņēma viņu uz rokām un nesa. Tad viņi gāja
                atpakaļ uz māju pusi. Uz tilta atvadījās.</p>
                <p>— Rīt ir Jāņu vakars, vai mēs nesarīkosim kādu kopēju
                izpriecu? — Valdis omulīgi proponēja.</p>
                <p>— Jā, jā, izpriecu! — Līgita čivināja starpā.</p>
                <pb/>
                <p>— Jau divas balsis, — Valdis skaitīja, — kas vēl pievienojas?</p>
                <p>— Es arī, — Anita teica, — bet drīz pēc launaga, vakarā
                man nav laika.</p>
                <p>— Man arī nekas nav pretī, — Gaida klusi atteica. Viņa
                atcerējās kādu citu Jāņu vakaru...</p>
                <p>— Tātad mans priekšlikums vienbalsīgi pieņemts. Bet
                ko iesāksim?</p>
                <p>— Lielas izvēles jau mums nav, — Anita sacīja, — es
                lieku priekšā taisīt ekskursiju ar laiviņu. Skaisti ir Jāņu
                vakarā dzirdēt līgotnes tālumā.</p>
                <p>— Līgo, līgo! — Līgita priecājās.</p>
                <p>Visi bija ar mieru.</p>
                <p>— Paņemiet arī adjunkta kungu līdz, — Valdis atkal
                galanti smīnēdams teica.</p>
                <p>— To nu gan ne! — Gaidai paspruka pret pašas gribu,
                un viņa atkal nosarka.</p>
                <p>Valdis smaidīja.</p>
                <p>— Uz redzēšanos!..</p>
                <p>* * *</p>
                <p>Jāņu vakarā Gaida ieradās norunātā vietā — uz
                Draudzības akmens. Valdis jau sēdēja un gaidīja laivā,
                kuru bija izpušķojis ar meijām kā Venēcijas gondolu:
                meiju galotnes jumtveidīgi kopā sasiedams.</p>
                <p>Anitas nebija. Neesot viņai laika — tā Valdis paskaidroja.</p>
                <p>Gaida, it kā baidīdamās, skatījās apkārt. Viņa kautrējās</p>
                <pb/>
                <p>ar viņu vienu pašu braukt. Viņš to redzēja, bet nelikās
                manām.</p>
                <p>— Esiet tik laipna, sniedziet man savu roku, — viņš
                teica.</p>
                <p>Viņa vēl acumirkli šaubījās, vai iet atpakaļ jeb kāpt
                laivā. Kārdinājums bija par lielu... sen tā ilgojās būt
                ar viņu viena. Viņa sniedza viņam roku un veikli ielēca
                laivā. Laiva salīgojās.</p>
                <p>Valdis paņēma irkli, atbalstījās ar to pret lielo akmeni
                un nobīdīja laivu nost no malas.</p>
                <p>Gaida atsēdās priekšējā galā un meta slepenu skatu
                uz mācītājmuižu.</p>
                <p>— Tai bailes no sava melnsvārča, — Valdis domāja
                un dūšīgi īrās tālāk, it kā baidīdamies, ka adjunkts viņus
                nepanāk.</p>
                <p>Kādu gabalu brauca klusēdami. Tad valodas sāka
                raisīties un pamazām tapa intimākas. Valdis jautāja,
                kad Gaidai būšot kāzas.</p>
                <p>— Nezinu, — viņa īsi atbildēja. — Un jums kad būs?</p>
                <p>— Man? Jūs zināt, es neprecēšos. Vismaz tagad ne, —
                viņš smaidīdams piebilda.</p>
                <p>Gaida brīnīdamās viņu uzskatīja.</p>
                <p>— Vai jūsu līgava nenoteiktu laiku gaidīs?</p>
                <p>— Mana līgava?</p>
                <p>— Jā, profesora Ņevzorova meita.</p>
                <p>Valdis iesmējās.</p>
                <p>— Kas jums tādus niekus melsis?</p>
                <p>— Tā es dzirdēju runājam.</p>
                <p>— Jā, tādas baumas jau gan reiz bija izpaustas; arī,
                diemžēl, līdz mājām tās nonākušas. Nē, Gaida, nekad
                es neprecēšos, — viņš nopietni teica.</p>
                <p>Gaida ziņkārīgi viņu uzlūkoja. Kā viņas sirds pukstēja!</p>
                <pb/>
                <p>Ak, laime, ak prieks! — viņa gribēja iekliegties.
                Viņi tuvojās Varžu salai. Jau redzēja to atspoguļojamies
                upē. Ai, ja tikai nu viņam neienāktu prātā kāpt
                malā! Tad viņš ieraudzīs iegriezumu celmā! Gaida bažījās.
                Bet viņš pabrauca saliņai garām, to neievērodams.
                Paldies Dievam! — Gaida uzelpoja. Ak, šis mirklis!...
                Gaida juta — tas bija tik svarīgs...</p>
                <p>Viņš klusēdams irās uz priekšu. Ritmiski irkļi atsitās
                ūdenī, Gaida skaitīja irkļu sitienus ar saviem sirds
                pukstiem... Laiva un irkļi tai likās milzīgs putns, kas
                ar izplēstiem spārniem traucas uz priekšu pār sidrabotu
                ūdens līmeni, viņas sirds — mazs, nemierīgs tauriņš,
                iesprostots šaurā telpā. Upmalā pa pļavu garām pagāja
                bars Jāņu bērnu ar Jāņu zālēm, skaļi līgodami. Ne Gaida,
                ne Valdis viņus neievēroja.</p>
                <p>Gaida pārliecās pār laivas malu un sāka nerātni laivas
                galā ar rokām ūdenī plunčāties. Valdis viņu vairākas
                reizes apsauca. Bet viņa tapa vēl pārgalvīgāka. Ak, iekrist
                ūdenī!... Viņš viņu cieši satvertu un izvilktu.
                Noslīkt jau viņa nevarēja, jo prata labi peldēt, viņš arī.
                Varbūt abi kopā peldētu kādu gabalu, un tad abi, slapji
                kā ūdens gari izietu malā. Tas būtu tik jocīgi — ūdens
                tecētu abiem no matiem, gar vaigiem, drēbes pielipušas.
                .. Un abi smietos, smietos bez gala!...</p>
                <p>Tā sapņodama, Gaida bija dziļi pārliekusies pār laivas
                malu, ka netrūka daudz, ka viņa tiešām būtu uz galvas
                iekritusi upē.</p>
                <p>Valdis klusēdams airēja un nolūkojās Gaidā ar augošu
                nemieru. Tur viņa bija, tik tuvu — tik tuvu viņam...
                tikai roku tam vajadzēja izstiept pēc viņas. Tik nerātna
                viņa bija, — tā varēja iekrist upē.</p>
                <pb/>
                <p>— Gaida! — viņš sauca. Viņa nelikās dzirdam un vēl
                vairāk pārliecās pār malu. Viņa rokas tapa it kā bez
                spēka, kājas sāka drebēt.</p>
                <p>— Gaidītā! — viņš atkal sauca klusi, nometa irkļus
                laivas dibenā un, abām rokām satvēris Gaidu ap vidu,
                vilka to atpakaļ.</p>
                <p>Laiva salīgojās un saliecās uz vieniem sāniem. Viņš
                tvēra viņu vēl ciešāk un vilka atpakaļ uz sola. Viņa nepretojās.
                Kā sastinguši abi palika kādu mirkli. Gaidai
                ausīs sāka džinkstēt... Saldas tirpas viņai pārgāja pār
                visiem locekļiem... It kā karstā saulē apvītis ziedu
                pumpurs, viņas galva atkrita atpakaļ, ar piemiegtām
                acīm, pusatvērtām lūpām... Krūtis tai augstu cilājās.</p>
                <p>Valdis instinktīvi piespieda meiteni sev ciešāk klāt
                un viņas karstā elpa plūda gar viņa kaklu. Viņam likās,
                ka tā dedzina visu viņa miesu, līdz pašam sirds dziļumam.
                .. Tad viņš uzspieda ilgu, karstu skūpstu uz viņas
                valgajām, kvēlošajām lūpām. Viņa abām rokām apķērās
                ap viņa kaklu un ar dedzīgu kaislību atbildēja ar
                skūpstu. Visa viņa miesa notrīsēja un viņš konvulsīvi
                viņu spieda savās rokās. Tālumā atskanēja līgošana...
                Abi spēji satrūkās. Gaida atrāvās.</p>
                <p>Valdis nolieca galvu uz laivas sola un tā palika kādu
                brīdi kā satriekts.</p>
                <p>— Valdi, kas tev ir? — Gaida izbijusies jautāja.</p>
                <p>— Nekas, — viņš klusi atteica un gausi piecēlās; saķēra
                irkļus un apgrieza laivu uz māju pusi.</p>
                <p>Gaida pētījoši viņu uzlūkoja, baidīdamās runāt. Valdis,
                acis nolaidis, īrās klusēdams mājup. Gaida arī visu
                ceļu klusēja. Viņa jutās ļoti neveikli.</p>
                <p>Kas tas bija? Gaida nekā nesaprata. Vai tas bija kāds</p>
                <pb/>
                <p>grēks, ka abi tā nokaunējās. Arī agrāk taču viņi bija
                skūpstījušies, — kādēļ viņi tad nebija kaunējušies...
                Nē, tas nebija tā kā agrāk — pavisam citādi tas bija.
                Bet kā? To viņa īsti nesaprata. Viņa negribēja nemaz
                domāt, viņa bija tik nogurusi... visi locekļi kā notirpuši...</p>
                <p>Kad laiva piegrūdās pie krasta, viņa piepeši kā no
                miega uztrūkās.</p>
                <p>Valdis piestiprināja laivu un klusēdams sniedza viņai 
                roku. Viņa izkāpa.</p>
                <p>— Gaida, piedodiet manu straujumu, — Valdis drūmi
                norūca.</p>
                <p>Gaida nekā neatbildēja. Izbrīnījusies viņa to uzskatīja.
                Kādēļ viņš atvainojas? Cik savādi viss! — Viņa
                sniedza roku.</p>
                <p>— Uz redzēšanos!</p>
                <p>— Uz redzēšanos! — Valdis neskanīgi atbildēja, un
                abi aizgāja katrs uz savu pusi.</p>
                <p>Valdis sagrausts gāja tālāk. Kā viņš varēja tā aizmirsties?
                Viņš — piedzīvojis cilvēks, viņas, cita līgavas tuvumā!
                — To viņš sev nevarēja piedot. Viņš taču vairs
                nemīl viņu, nedrīkst mīlēt. Vai viņš nemaz vairs nevarēja
                savaldīties?... Tas vairs neatkārtosies. Viņš savu
                vainu izlabos un tad brauks projām pie savas līgavas —
                zinātnes. To nospriedis, viņš vieglāk uzelpoja un lieliem
                stingriem soļiem tuvojās Gailēniem.</p>
                <p>Bet viņa? Vai viņa nebija to izaicinājusi ar savu kairo
                pozi laivas galā viņa priekšā? ... Viņš to vairākkārt
                apsauca, bet viņa izdairījās tikai vēl vairāk... Ha! Viņa
                to labi prata... Viņa nekautrējās kairināt arī viņu,</p>
                <pb/>
                <p>tāpat kā viendien savu līgavaini... Jā, jā, viņš to tagad
                pazina...</p>
                <p>Svilpodams viņš iegāja Gailēnu pagalmā, kur Jāņu
                bērni viņu saņēma, līgodami un ozola vainagiem apkraudami.</p>
                <p>Viņš bija tā noguris...</p>
                <p>Anita viņu pētījoši uzlūkoja, bet nekā neprasīja. Viņa
                redzēja, ka viņš bija nemierā.</p>
                <p>— Lai, lai! Tā viņam vajag! — viņa ļauni nopriecājās
                sevī.</p>
                <p>— Vai tu negribi kausu miestiņa? — viņa jautāja, ar
                acīm smīnēdama.</p>
                <p>— Dod šurp! — viņš ātri ķēra pēc kausa un iztukšoja
                sausu.</p>
                <p>— Vēl vienu? — Anita smīnēja atkal.</p>
                <p>— Nē, būs diezgan. — Viņš iegāja iekšā.</p>
                <p>— Līgo, līgo, Jāņa dēliņ!... viņam nolīgoja pakaļ.</p>
                <pb/>
            </div>
            <div type="chapter">
                <head>9
                MĀTES PASKAIDROJUMS MEITAI</head>
                <p>Gaida kā pa sapņiem gāja gausiem soļiem no upmalas
                uz priekšu. Ar lielu līkumu viņa tuvojās mājai un pa
                pakaļdurvīm nepamanīta iešmauca iekšā; tad uzkāpa
                augšā savā istabā.</p>
                <p>Viņa laimīgi sevī pasmaidīja un nogurusi iekrita gultā.
                Tikai drusciņ tā atlaidīs galvu, pasapņos. Cik silti
                viņai ap sirdi... jūsmodama viņa saldlaimīgi iemiga.
                Miegā viņa turpināja savu nomoda burvīgo sapni... Visas
                viņas jūtas raisījās sapnī. Uztrauktie jutekļi vēl nebija
                apmierinājušies. Tas bija kas neredzēti skaists —
                šis sapnis. Viņa it kā peldēja kādā burvīgā harmonijā...
                Tāda neparasta laimes sajūta sagrāba visus viņas jutekļus.
                Tad viss uz reiz pārgāja. Kā notirpusi viņa pamodās.
                Sirds strauji sita. It kā vesels arsenāls siržu likās
                būt krūtīs. Kas tas bija bijis? ... viņa bija sapņojusi
                par adjunktu... nupat tā bija viņu pie krūts sev spiedusi
                ar tādu sajūsmu, it kā tas būtu bijis Valdis.</p>
                <p>— Fui, fui! — viņa nodrebinājās un apgriezās uz
                otriem sāniem. Aizmigt viņa vairs nevarēja. Visos locekļos
                tāds patīkams gurdenums. Gribēja piecelties, bet
                locekļi tik nevarīgi... Vēl vienu mazu, mazu brītiņu
                pagulēs tāpat nomodā. Viņa izstiepās visā garumā, atlika
                rokas atpakaļ zem galvas un skatījās pa logu zilajās
                debesīs.</p>
                <p>Kas tur? Kāds kāpj pa trepēm, ver lēni durvis. Kas</p>
                <pb/>
                <p>tas gan vaētu būt? Negribas pacelt galvu. Gan jau redzēs,
                kad ienāks...</p>
                <p>— Kas tev, bērns, vai neesi vesela? — mate norūpējusies
                jautāja.</p>
                <p>— Jā, man mazliet sāpēja galva, tādēļ atlaidos, —
                Gaida izgudroja, laiski galvu uz mātes pusi pagriezdama.</p>
                <p>— Vai stipri sāp? — mate raudzīja viņas pieri.</p>
                <p>— Nē, gan jau pāries, — Gaida drusku nepacietīgi
                atbildēja un gausi piecēlās.</p>
                <p>— Tas labi, bērns, ka tevi šeit sastopu, — mate piesēzdamās
                teica, — man ar tevi jāparunā.</p>
                <p>Gaida izbrīnījusies uzlūkoja māti. Kur tai šodien tāda
                vaļa runāties?</p>
                <p>— Gaida, tu brauci ar Pārupa kungu?</p>
                <p>Kā tad, nu būs! Arvien uzglūnēt, nevienu soli nevar
                brīvi paspert... Gaida spītīgi klusēja.</p>
                <p>— Mazais Krustiņš jūs redzējis aizbraucam, — māte
                turpināja.</p>
                <p>— Pakar sev mazo Krustiņu kaklā! — Gaida iekaisusi
                rupji atcirta.</p>
                <p>— Gaida, bērns, taču tūdaļ neskaisties. Es jau neko
                ļaunu nedomāju, es tikai tev gribēju teikt, lai tu turpmāk
                gan no tā atturētos, jo... māte apjuka,... tas tev
                nav nekāds noslēpums, ka Viļņa kungs tevi mīl... jā,
                viņš jau tevi bildinājis un tu viņam neesot atteikusi.</p>
                <p>— Nē! — Gaida nervozi iesmējās.</p>
                <p>— Es ļoti priecājos, mēs abi — ar tēvu... — mācītāja
                kundze neveikli stostīdamās turpināja. Viņa gribēja dot
                savai pieaugušai meitai zināmus paskaidrojumus, kādus
                tādos gadījumos mēdz dot. Jā, viņi abi esot priecīgi. Gaida</p>
                <pb/>
                <p>jau vēl esat ļoti jauna, bet tomēr tajā vecumā, kad
                varot precēties. Cilvēks tā nu reiz esot radīts, ka viņam
                jāprecas. Viņa jau redzot gan, ka šī arī adjunktu mīlot.
                Tas esot labi, tā vajagot būt, tas esot normāli, mīlēt neesot
                grēks... Dievs cilvēku radījis ar mīlestību — mīlestībai. 
                Kas ir mīlestība starp vīrieti un sievieti! — 
                dabisks dzineklis, vairošanās dziņa... mācītāja kundze
                gluži apjukusi pārgāja no teoloģijas uz dabas zinībām...
                — un tādēļ — esot jāprecas.</p>
                <p>— Lai vairotos? — Gaida izaicinādama jautāja.</p>
                <p>— Jā, nu jā, — māte nokaunējusies teica. Un kad mīlestība
                nākusi, tad esot pats īstais laiks. Precība bez mīlestības
                esot nemorāliska. Gaida jau neesot vairs bērns,
                viņa gan saprotot.</p>
                <p>Jā, Gaida vairs nebija bērns, viņa saprata, kas ir mīlestība.</p>
                <p>— Un vai mīlestība bez precības ir nemorāliska? —
                Gaida mulsināja māti.</p>
                <p>— Kā tu to domā, bērns?</p>
                <p>— Nu, vai drīkst mīlēt neprecoties? — Gaida stingri
                noprasīja.</p>
                <p>— Jā, kā to lai saka... Jā, bērns, sirds jau atļaujas
                neprasa, zināms, ka drīkst, bet...</p>
                <p>–... bet — tas nav tik morāliski, — Gaida zobgalīgi
                pabeidza.</p>
                <p>— Nē, bērns, nē, — to es nesaku, mīlestība arvien ir
                morāliska...</p>
                <p>— Ak, tu manu mīļo, labo māmuliņ! Tad es drīkstu
                viņu mīlēt, ja arī viņš mani neprec.</p>
                <p>Gaida metās mātei ap kaklu to skūpstīt un spaidīt, tā
                ka vecā kundze pavisam aizmirsa sarunas pavedienu un,</p>
                <pb/>
                <p>laikam pēdējos vārdus nesadzirdējusi, viņa priekā starojošām
                acīm glāstīja savas meitas galvu.</p>
                <p>— Tu, mana mazā žārbulīte, nerātnā. Vai tu viņu ļoti
                mīli?</p>
                <p>— Ļoti, ļoti, māmiņ, — un atkal Gaida apbēra māti
                ar skūpstiem un smējās.</p>
                <p>— Esi laimīga, manu mīlulīt, mana zelta meitiņa! Mīli
                viņu, mīli! Mīlestība, tā ir jaunības privilēģija. Katram
                dzīves laikmetam ir savi prieki, savas bēdas...
                Esiet laimīgi!</p>
                <p>Mācītāja kundze noskūpstīja Gaidai galvu. — Man
                nu atkal jāsteidzas pie ļaudīm, vai tu arī nenāksi?</p>
                <p>— Iešu, iešu!</p>
                <p>Gaida noskrēja mātei līdz lejā. Viņa bija kā laimes
                skurbumā. Gāja apkārt līgodama, palīdzēja mātei, piekrita
                visur tēvam, noslaucīja mazajai Līgitai muti, sakārtoja
                Veltai un Līzītei kleitiņas un matiņus un rīkojās
                čakli un izveicīgi — tecēja apkārt, kā bitīte sanēdama.</p>
                <p>Un kad viņa vakarā pie galda pret adjunktu izturējās
                ārkārtīgi laipni, jokojās un smaidīja, tad mācītājs ar
                kundzi abi nevarēja vien nopriecāties par savu gudro
                meitu.</p>
                <p>Gaida bija laimīga. Viņa būtu vēlējusies redzēt visus
                sev apkārt tikpat laimīgus kā pati; katram viņai šodien
                bija labs vārds, kāds derīgs joks un glaims. Katru sirdi
                viņa šodien gribēja noglaudīt, kur pašai sirds bija pārpilna
                prieka un mīlestības.</p>
                <pb/>
            </div>
            <div type="chapter">
                <head>10
                ADJUNKTA MĪLESTĪBA</head>
                <p>Arī adjunkts Ēriks Vilnis bija laimīgs. Viņš bija gluži
                apburts.</p>
                <p>Viņš bija redzējis daudz un dažādu sieviešu, bet tādas
                kā Gaida viņš nebija redzējis. Viņš to bija iemīlējis
                jau priekš trim gadiem šepat Randavā Līgitas kristībās.
                Pa visiem šiem gadiem viņš allaž bija velti raudzījis
                tai tuvoties. Bet taisni viņas atturība to valdzināja
                ar neizprotamu varu. Un tagad — drīz tā viņu pievilka,
                — tad viņš bija gatavs viņas priekšā izkust kā svece;
                drīz tā atkal viņu atgrūda, un tad atkal viņš aiz bēdām
                un dusmām vai raudāja un klusi sekoja viņai ar acīm.
                Kad tā atkal viņam uzsmaidīja, pateica kādu labu vārdu,
                — viss ļaunums bija aizmirsts un viņš gāja tai pakaļ
                padevīgi kā vergs.</p>
                <p>Un tā tas gāja — no smaidiem uz asarām, no asarām
                uz smaidiem, tā vien. Tas tā valdzināja, ka nākamais
                cienīgtēvs staigāja apkārt vienā mīlestības reibumā.
                Gaidu viņam vajadzēja dabūt par sievu, lai vai kā!</p>
                <p>Pēdējās dienās viņš bija tapis atkal drusku nepacietīgs
                — un, viņš negribēja sev atzīties, — arī greizsirdīgs.
                Lai tam reiz darītu galu, viņš vakar bija teicis viņas vecākiem
                par savu nodomu, kā arī to, cik tālu viņš bija
                ar Gaidu pašu. Vecāki bija ļoti apmierināti.</p>
                <p>Mīlestībā jaunajam mācītājam bija savi piedzīvojumi.
                Bet — par mācītāja mīlestības piedzīvojumiem neklājas</p>
                <pb/>
                <p>skaļā balsī runāt un tos kārt pie lielā baznīcas
                zvana. Nē, par tiem nedrīkstēja neviens zināt, un vismazāk
                Gaida... Un tā klusajā Kandavas mācītājmuižā
                jaunais adjunkts Vilnis ienāca kā solids teoloģijas kandidāts;
                mācītājs Goba viņā cienīja jauno amata biedru,
                un cienīgmāte viņu tūdaļ iemīlēja kā dēlu. Viss līdz šim
                gāja diezgan gludi, ja atrēķina nost Gaidas mazās kaitināšanas
                un kairināšanas.</p>
                <p>šodien Gobas kundze bija apņēmusies nopietni izrunāties
                ar Gaidu. Mātei tā taču teiks, ko īsti domā; ar
                viņu pašu tā arvien atjokojās un katrreiz pašā izdevīgākā
                brīdī tam izslīdēja no rokām. Un tā viņš līdz šim
                nekad nebija ticis skaidrībā, šodien viņš Gaidu visu
                dienu uzraudzīja un nevarēja nemaz sagaidīt, kad mācītāja
                kundze runās ar savu meitu. Visu dienu viņš bija
                pārāk uztraukts.</p>
                <p>Kad pēcpusdienā vajadzēja notikt svarīgajai runai,
                tad piepeši Gaida nezin kur bija pazudusi, kā akā iegrimusi.
                Krustiņš bija teicis, ka redzējis viņu ar Gailēnu
                Valdi pa upi ar laiviņu aizbraucam. Bet kas nu uz tāda
                knauķa vārdiem var griezt kādu vērību. Sirds tomēr
                Viļņa kungam bija visai nemierīga. Ko niekus! Viņš taču
                neies bīties no tāda sāncenša — kāda nieka studenta,
                viņš — Ēriks Vilnis, teoloģijas kandidāts.</p>
                <p>Laiku ar lasīšanu un pīpošanu pakavēdams, viņš atsēdās
                pie loga savā istabā. Lasīt lāga neveicās, acis pa
                logu vien vērās uz upes pusi... Viņš taču negrib nolūkoties,
                kā Gaida ar Gailēnu Valdi pārbrauks laiviņā?...
                Nē, viņš tikai tāpat sēž un lasa — aiz gara laika vien.</p>
                <p>Kas tur pazibēja dārzā tāds balts? ... Ā! Paldies Dievam
                — tā Gaida! — viena pati. Tā tad viņa nav bijusi</p>
                <pb/>
                <p>kopā ar Valdi, citādi viņš tos būtu pa logu gan manījis...</p>
                <p>Jā! To viņš Gaidai noteiks, ka turpmāk viņa lai nedomā
                iet vizināties ar citiem, nedz arī staigāt, kā tikai
                ar viņu pašu. Jā, to viņš viņai teiks un pie tā paliks. Ja
                viņa neklausīs, tad viņš to neprecēs. Nē, ne par ko ne!
                Tas taču neklājas, var vēl par Gaidu ļaudis domāt nezin
                ko, un tādu precēt, par kuru ļaudis domā visādi, — to
                viņš kā mācītājs nevar nekādā ziņā, — tur mācītājam
                Gobam pilnīgi taisnība.</p>
                <p>Tad atkal viņš sev pārmeta, ka domās darījis Gaidai
                pāri. Nē, kā tik viņš tā var domāt par Gaidu! Viņa ir
                tik balta, tik caurspīdīga... taisni tāda, kādas viņam
                vajag. Kā viņa sirsnīgi smejas! Tā tik var smieties mazi
                nevainīgi bērni. Jā, viņa jau arī vēl ir gluži bērns,
                pārgalvīga, patvaļīga. Bet tāda tā viņam ļoti patīk; viņš
                viņu savaldīs, to mazo nerātni, viņš to drīzāk gribētu
                dabūt savās rokās, to saspiest cieši... drebuļi viņam iet
                pār kauliem, to iedomājoties vien... Jā, mācītāja sirds
                jau arī nav no koka.</p>
                <p>Bet kur viņa palika? Pazuda aiz stūra. Lai iet — lai
                iet mājā, māte viņu gaida. Ak, ko gan viņa teiks?...</p>
                <p>Nē, kā viņš viņu mīl! Kas to būtu varējis domāt, ka
                viņš, — kuram bija pietiekoši piedzīvojumi mīlestībā —
                vēl tā varēs mīlēt, un vēl tādu naīvu cālēnu, kas tikko
                no olas izšķīlies!</p>
                <p>Un likās, ka tā viņu arī mīlēja. Zināms. Viņam arvien
                ir bijusi laime mīlestībā...</p>
                <p>Tā adjunkts Vilnis dzīvoja mainošās baigās gaidās
                visu dienu, līdz atskanēja zvans uz vakariņām.</p>
                <p>Viņš spēji sarāvās un ilgi tūļojās, iekams, sakārtoja
                jo rūpīgi savu tualeti: sasukāja matus un ūsu, izgludināja</p>
                <pb/>
                <p>kakla saiti, rokas nomazgāja ar Ķelnes ūdeni, paņēma
                svaigu mutes lakatiņu, to ar žokejkluba smaržūdeni 
                saslacīdams, un tad — dūšu saņēmis — izgāja
                ēdamā lievenī.</p>
                <p>Gaidu viņš redzēja jau pa gabalu un vēroja — kāda
                viņa? Viņa bija jautra. Paldies Dievam! Tātad viss ir
                labi. Viņš noklepojās un, galvu nodūris, gāja uz savu
                vietu.</p>
                <p>* * *</p>
                <p>Bija jau gluži vēls. Adjunkts Vilnis atkal sēdēja savā
                istabā pie loga ne visai labā omā.</p>
                <p>Taisni šodien vajadzēja būt Jāņu vakaram! Visapkārt
                tāds nemiers, tāda klaigāšana, — tā līgošana viņam bija
                gluži apnikusi! — tāda neprātīga skraidelēšana. Viņš
                nevarēja un nevarēja tikt pie miera. Ar Gaidu vieni viņi
                nebija bijuši ne acumirkli, viņa bija arvien aizņemta.
                Kāda gan tā Gobas kundze neuzmanīga! Viņa jau varēja
                šovakar ierīkot tā, ka Gaida bija svabada, viņa taču
                zināja, ka viņš to gaida! Bet nē! Sievietes paliek sievietes,
                un sevišķi, kad viņas nāk vecākas, tad tām maigākām
                sirdslietām saprāta visai maz.</p>
                <p>Jā, Vilnis ar Gobas kundzi bija ļoti nemierā. Saīdzis
                viņš atkal pīpoja vienu papirosu pēc otra.</p>
                <p>Viņš jau gan tagad bija skaidrībā: Gaida, acīm redzot
                bija tik laimīga. Pret viņu tā bija tik laipna bijusi visu
                vakaru, tik uzmanīga kā vēl nekad, un tik jautra kā
                pavasara cīrulītis. Dievišķīgs skuķis! Neredzēts... Kāda
                gan viņa būs kā sieva? ... Un Vilnis sev tēloja Gaidu
                priekšā kā sievu,... un tad viņš gluži apskurba.</p>
                <pb/>
                <p>Bet tad atkal nezin kur radās, kur ne, jautājums: „Vai
                Gaida tiešām tevi mīl?"... Kas par muļķīgām šaubām!
                Gobas kundze pēc vakariņām taču viņam, garām ejot,
                bija iečukstējusi, ka Gaida to ļoti mīlot... Gaida pati
                tā teikusi. Vilnis pašapzinīgi iesmējās un aizdedza atkal
                jaunu papirosu.</p>
                <p>Tad viņš nevarēja vairs nosēdēt istabā un izgāja
                dārzā, skatījās, — vai kur neieraudzīs Gaidu. Varbūt
                viņa to gaida? ... Tagad viņš to vairs vaļā nelaidīs, tumsā
                arī drošāks prāts... Vairākreiz viņš pagāja garām
                Gaidas logam. Tajā dega uguns, bet viņu pašu nevarēja
                ieraudzīt.</p>
                <p>Nekur Gaidu neredzējis, Ēriks Vilnis sašļucis atgriezās
                savā istabā un ar jo lielāku uzmanību klausījās, vai
                virs griestiem nedzirdēs kādu troksni jeb skaņu. Nē, arī
                to nedzirdēja. Cik tas labi bija, ka viņa istaba bija taisni
                zem viņējās!...</p>
                <p>— Nekas, viņa man vairs neizspruks! — viņš, sevi
                mierinādams posās uz guļu.</p>
                <pb/>
            </div>
            <div type="chapter">
                <head>11
                DIENAS GRĀMATAS LAPA</head>
                <p>Jāņu vakarā.</p>
                <p>Tu mana mīļā dienas grāmata! mana īstā sirdsdraudzene,
                kurai vienīgai uzticu visus savus priekus un bēdas,
                kurā nekautrēdamās izlieku visu savu labāko, kas
                manī, un, — garām ejot, — arī savas vājības, savus grēkus.
                Ka man grēku šeit atzīmēts varbūt ir maz, tas izskaidrojam
                ar to, ka viss, ko daru, man liekas, labi darīts.
                Ilgi es tevi piemirsu, jo ilgi man nebija nekā, ar
                ko varētu ar tevi dalīties. Dzīves pelēkās dienas tevi
                neinteresē.</p>
                <p>Trīs gadi pagājuši no Jāņu vakara... gandrīz trīs
                gadus laime mani bija atstājusi, un šodien — es atkal
                esmu laimīga... Viņš, Valdis, mani apkampa un skūpstīja.
                Viņš mani mīl vēl arvien. Tagad viss ir labi. Ak
                laimes pārpilnība! — es nespēju šeit uzrakstīt sīkumus,
                lai tie paliek uz citu reizi, kad būšu mierīgāka, šodien
                man visa pasaule atskan vienā vienīgā laimes prieka
                līgodziesmā. Ir jau ļoti vēlu, tālumā izdziest pēdējās
                jāņugunis un vājāk, retāk atskan līgotnes... It kā visa
                pasaule šodien priecājas līdz ar mani...</p>
                <p>Es baidījos līdz šim vairāk rakstīt par viņu. Sirds
                drebēja gaidās un nojautās ... Viņš ir skaists. Vēl skaistāks
                nekā agrāk, un kaislīgāks, ugunīgāks... Kā viņš
                mani mīlēja šodien! Mēs abi nodrebējām dzīves priekā.
                Kad tagad atceros, tad atkal reibums mani pārņem.</p>
                <pb/>
                <p>Bet arī augstākai laimei iet pakaļ sava ēna. Es sapņos
                mīlēju Valdi un apkampu — Vilni...</p>
                <p>Māte mani modināja no sapņu valsts īstenībā: Vilnis
                izlūdzies maniem vecākiem mani par sievu! — Ko visu
                man māte sarunāja par šo tematu, un kvintesence bija
                tā, ka — mans laiks esot nācis, mīlēt neesot grēks, mīlestība
                esot Dieva dots dabisks dzineklis un man jātopot
                par Viļņa sievu, jo viņa redzot, ka arī es viņu mīlot.</p>
                <p>Nē, mīļā māt, — tu alojies, — es mīlu Valdi, un par
                sievu kļūt es varu tikai Valdim, savam mīļam, dievinātam.</p>
                <p>Māte teica — precība bez mīlestības ir nemorāliska,
                bet mīlestība esot arvien morāliska. Es neesmu vairs
                bērns, ka man būtu jāklausās tādās elementārās dzīves
                gudrībās. Es saprotu tagad arī, uz ko iet un ar ko nobeidzas
                mīlestības kaislības afekts... Un ko daba ar
                to ir domājusi, to mēs redzam, dabu vispār neievērodami
                ... Saslieties pret dabu — ir kaitēt sev, kaitēt citam,
                vai sev — ir grēks...</p>
                <p>Jā, bet apkārtējie dzīves apstākļi, ko tie māca? — tie
                rāda mums, ka — padoties dabai bez kritikas — vai tas
                arī nav — kaitēt sev? ... Mirta!... Nē, nē, prom baigās
                ierunas! Mans laiks ir nācis... Jā, māt — viņš nāca
                man sapnī... Es esmu pieaugusi par sievieti. Valdi, Valdi!
                Es tevi mīlu. Ak, kā es tevi mīlu! Saldas tirpas pārņem
                manus locekļus, domājot par tevi...</p>
                <p>Ak mīlestība, lielā, visaptverošā mīlestība! Tu, mans
                liktenis — nāc, valdi par mani, es tev nespēju pretoties,
                jo es citādi nevaru, kā — mīlējot sevi visu upurēt. Visu
                upurēt... vai es to spēšu? Vai mana mīlestība ir tik
                liela? Vai man būs drosmes? — kā Anita teica. Gaida,</p>
                <pb/>
                <p>tu šaubies? Pierādi, pierādi savas mīlestības dziļumu! —
                pierādi, ka tu vari pacelties pāri par visu, ka tava mīlestība
                tev ir augstākais, svētākais pasaulē!... Rīt, rīt
                to redzēšu ... jā, jā, rīt...</p>
                <p>Tāda vēl nebijusi jūtu pārpilnība plēš pušu manas
                krūtis ... man vaigi kaist. Es vairāk rakstīt šodien nevaru.</p>
                <p>Gaida ieslēdza dienas grāmatu atvilktnē, piegāja pie
                loga un skatījās Jāņu nakts gaišajā tumsā. Koki kā melni
                silueti atdalījās no debesīm...</p>
                <p>Kas tur? Paspīdēja guntiņa zem liepas... Vai tas
                kāds jāņa tārpiņš? ... Kāds ieklepojās viegli.</p>
                <p>— Ā, tas viens, kurš mani grib gūt par sievu!</p>
                <p>Gaida atgāja nost no loga, izdzēsa lampu un ielikās
                gultā. Aizmigt viņa ilgi nevarēja, viņa domāja par vienu,
                tikai par rītdienu ...</p>
                <p>Rītdiena pienāca.</p>
                <p>Karsta Jāņu diena. Meitas staigāja vainagiem galvās,
                puiši jokodamies rāva tos nost... atskanēja priecīgas
                jāņu dziesmas un gaviles...</p>
                <p>Gaida jau agri bija nomodā. Slikti viņa bija gulējusi,
                baigu sapni redzējusi: uz baltām kalnu gālēm tā bija
                kāpusi viena... arvien augstāk, arvien vientulīgāka,
                gar klintīm, gar bezdibeņa atvariem... Tad piepeši to
                bija tvēris savos nagos balts ērglis un nesis pa gaisu. Ar
                briesmīgi laimīgu sajūtu tā bija lidojusi pār kalniem
                un lejām... un ērglis mākoņu augstumos viņai bija
                dziedājis dziesmu, tik skaistu — ar tādu pārdabisku
                meldiju. Tad piepeši ērglis nesis viņu atpakaļ uz zemi
                un pusceļā to palaidis ... Tad viņa bija kritusi... Ak,
                tā bija šausmīga sajūta, — tāds baigs mirklis... Viņa</p>
                <pb/>
                <p>bija nokritusi zemē asiņaina, bet viņa nebija mirusi. Ilgi
                tā gulējusi, sāpēs asiņodama. Tad kraukļi bija nākuši
                un sākuši knābt viņas vēl jūtīgās miesas. Tās bijušas
                vēl briesmīgākas sāpes... Asaras tai ritējušas
                un jaukušās ar asinīm...</p>
                <p>Sāpēs un nāves bailēs Gaida atmodās. Vairs viņa nevarēja
                aizmigt, tikai pamazām apmierinājās. Tāds nejēdzīgs
                sapnis! Ak, tas no pārliecīgi uztrauktām asinīm.
                Viņa bieži sapņoja, ka krīt no kāda augstuma, — tā arī
                šoreiz.</p>
                <p>Viņas galva likās skaidra. Viņa ātri piecēlās, uzrakstīja
                zīmīti, ielika aploksnē. Parastajā stundā gāja uz
                upi peldēties.</p>
                <p>Arī Anita nāca no kalna lejā palēkdamās un dziedādama.
                Viņa likās labā omā.</p>
                <p>— Labrīt! — abas sasveicinājās.</p>
                <p>— Lūdzu, iedod to brālim — Gaida pasniedza draudzenei
                vēstuli.</p>
                <p>Anita, ne vārda neteikdama, to iebāza kabatā un slepus
                vēroja Gaidu. Tā bija jautra. Nekādu ļaunu nodomu
                Anita nevarēja novērot viņā.</p>
                <p>— Ko tu šodien darīsi? — Anita uzprasīja.</p>
                <p>— Es — svētīšu Jāņus.</p>
                <p>Anita sarauca pieri.</p>
                <p>— Tas pats par sevi saprotams. Kā tu tos svētīsi?</p>
                <p>— To vēl nezinu. — Gaida smējās un nerātni slacīja
                Anitai acīs ūdeni.</p>
                <p>— Mums vakar vakarā bija diezgan garlaicīgi. Būtu
                tu nākusi Valdim līdz. Vai šodien nevarētu visi kopā?</p>
                <p>— Nē, mīļā, nekādā ziņā.</p>
                <p>Anita jutās aizvainota.</p>
                <pb/>
                <p>— Tu laikam gribi svētīt Jāņus ar savu izredzēto?</p>
                <p>— To es gribu, tas ir tiešām tiesa.</p>
                <p>Atkal Gaida slacīja Anitai ūdeni acīs.</p>
                <p>— Pag', neaušojies!</p>
                <p>Anita aizpeldēja tālāk.</p>
                <p>Abas klusēdamas izpeldējās un tad apģērbās.</p>
                <p>— Ardievu!</p>
                <p>— Ardievu!</p>
                <p>* * *</p>
                <p>Mācītājs ar cienīgmāti un mazajiem bērniem bija baznīcā.
                Gaida klāja galdu. Adjunkts Vilnis, svinīgi uzposies,
                staigāja nemierīgs apkārt.</p>
                <p>— Gaidas jaunkundze, lūdzu pārmainiet puķēm vāzēs
                ūdeni, es nepaguvu, — Anna Petrovna teica.</p>
                <p>— Labi Anna Petrovna, jānogriež vēl kādas rozes.</p>
                <p>Gaida pārmainīja vāzēs ūdeni un izgāja dārzā rozes
                griezt.</p>
                <p>— Labrīt, Gaidas jaunkundze, atļaujiet, ka es jums
                palīdzu. Sadurstīsit savus pirkstiņus, un man sāpēs, —
                adjunkts laipni piedāvājās.</p>
                <p>— Jūs neprotat skaistas izvēlēties un nogriežat arvien 
                ar īsiem kātiem.</p>
                <p>— Neko es jums pa prātam nevaru izdarīt. — Vilnis
                noskuma. Gaidai kļuva viņa žēl. Viņa nolauza skaistu
                baltu rozi un pasniedza viņam.</p>
                <p>— Nu, nedusmojiet, tas jau nebija tik slikti domāts.</p>
                <pb/>
                <p>Rozi ņemdams, viņš satvēra viņas roku un skatījās
                tai dziļi acīs.</p>
                <p>— Netopiet nerātni! — Gaida labsirdīgi norāja un
                vilka savu roku atpakaļ.</p>
                <p>— Es neļaušu, iekāms jūs man nebūsit devusi atbildi,
                kuru es gaidu.</p>
                <p>— Viļņa kungs, es jums nekādu atbildi nevaru dot,
                — Gaida noteikti atteica.</p>
                <p>— Jūs, Gaida, negribat būt mana sieva?</p>
                <p>— Es nevaru.</p>
                <p>— Jūs — mani nemīlat?</p>
                <p>— Nē, Viļņa kungs, un bez mīlestības precēties ir nemorāliski,
                — Gaida sacīja, atcerēdamās mātes vārdus.</p>
                <p>— Jā — bet es — taču neesmu — jums pretīgs — Vilnis
                stostījās.</p>
                <p>— Nē, to es nevaru teikt. Turpretim, kad jūs nerunājat
                man par mīlestību, tad jūs esat man ļoti simpātisks,
                Un ar simpatiju vien taču jūs nebūsit mierā, vai ne?</p>
                <p>— Es... es būšu mierā, — viņš, kā slīkonis pie salmiņa
                ķerdamies, ātri izgrūda, — es ceru... es esmu pārliecināts,
                — mīlestība rasies vēlāk, — es centīšos visiem
                spēkiem iegūt jūsu mīlestību... būt jūsu cienīgs.</p>
                <p>Un tad viņš karsti apgalvoja, ka tas jūtot, ka viņas
                tuvumā viņš katru dienu topot labāks, — viņa esot viņa
                labais ģēnijs. Caur viņu tas mācījies nožēlot savu tukšo
                pagātni, un arī to, ka neesot viņu — saticis savā agrā
                jaunībā...</p>
                <p>Gaida klusēdama klausījās viņa straujajā valodā, viņa
                sajuta pienākumu izklausīt viņu līdz galam. Tad viņa </p>
                <pb/>
                <p> pakratīja atraidot ar galvu un stingri noteica:
                
                — Es mīlu citu.</p>
                <p>Vilnis nobāla un atlaida piepeši Gaidas roku.</p>
                <p>Gaida ar rozēm iegāja mājā...</p>
                <p>* * *</p>
                <p>Pusdienā Gaida ēda ar lielu ēstgribu, jo vakarā un
                šorīt nemaz nebija ēdusi.</p>
                <p>Vilnis pusdienā nerādījās. Viņu izmeklēja pa visu māju,
                viņš bija nozudis. Mācītāja kundze pētīdama uzlūkoja
                Gaidu. Gaida klusēja, — viņa neko nezināja par
                Viļņa kungu.</p>
                <pb/>
            </div>
            <div type="chapter">
                <head>12
                TAGAD ES VARĒTU MIERĪGI MIRT...</head>
                <p>Diena Gaidai vilkās bezgalīgi gara. Pēc pusdienas viņa
                uzgāja savā istabā un tur palika līdz vakariņām.</p>
                <p>Viņa rīkojās stundām ap savu tualeti. Ķemmēja un
                sprauda savus matus, gludināja rokām savu balto kleitu,
                mazgājās reizu reizām. Visā viņas būtē bija tāds laimīgs
                miers un nopietna apņemšanās.</p>
                <p>Kad zvans aicināja uz vakariņām, Gaida nogāja lejā.
                Adjunkta atkal nebija pie galda... Licis aizbildināties
                ar galvas sāpēm un ieslēdzies savā istabā. Mācītāja
                kundze skatījās sānis uz Gaidu, mācītājs sēdēja drūms
                pie galda.</p>
                <p>Visi ātri paēda un piecēlās.</p>
                <p>Gaida aplika ap galvu balto plīvura šalli un gāja dārzā.</p>
                <p>— Gaida! — sauca Gobas kundze.</p>
                <p>Gaida apstājās.</p>
                <p>Vai jūs šorīt runājāt ar Viļņa kungu?</p>
                <p>— Jā.</p>
                <p>— Kas noticis, ka viņš nerādās.</p>
                <p>— To es nezinu.</p>
                <p>— Es prasu, vai starp jums nav kas noticis?</p>
                <p>— Nekas sevišķs. Pag', lai tas paliek. Saki, māmuliņ,
                vai uz dienvidiem vai ziemeļiem? Nu — ātri! ātri!</p>
                <p>Gaida satvēra māti abām rokām.</p>
                <pb/>
                <p>— Saprotams, uz dienvidiem, — māte pasmaidīja.</p>
                <p>— Paldies, māmiņ!</p>
                <p>— Nu saki taču, kas bija starp jums?</p>
                <p>— Kā teicu — nekas sevišķs, es viņam sacīju, ka viņa
                sieva nevaru būt.</p>
                <p>Gobas kundze no brīnumiem acis ieplēta platas,
                platas.</p>
                <p>— Ko tu runā? Gaida, bērns, savaldi savu pārgalvīgo
                prātu, — viņa iesaucās izbijusies.</p>
                <p>— Ardievu, māmuliņ! Es eju — uz dienvidiem...</p>
                <p>Gaida aizskrēja, ka šalle vien pa gaisu noplivinājās.</p>
                <p>Mācītāja kundze noskatījās savai meitai pakaļ, galvu
                kratīdama.</p>
                <p>— Lai Dievs tev ir žēlīgs, bērns! — viņa klusi noteica.</p>
                <p>* * *</p>
                <p>Gaida aizgāja uz lauku viņpus mācītājmuižas, un tad
                lejā gar dārza sētu pār tiltu uz mežu.</p>
                <p>It kā spārni tai auga. Mežā nokļuvusi, viņa skrēja,
                tikko zemi ar kājām aizkardama. Matu mezgls atraisījās
                vaļā, un matpīne smagi nokarājās pār muguru. Acīs
                krita vieglas, mazas cirtiņas, kuras viņa ar šalles palīdzību
                lūkoja turēt kārtībā. Pie Vilku gravas nonākusi,
                viņa apstājās, uzlika roku uz sirds un it kā vēlreiz pārdomāja
                ... Tad stingriem soļiem ātri gāja gar gravas
                malu uz priekšu.</p>
                <p>— Viņš jau priekšā! — tur viņš stāv pie avotiņa.</p>
                <p>Gaida klusu gavilēja. Viņa gāja mazliet lēnāk — pēdējā
                acumirklī gribēdama svarīgo brīdi atbīdīt tālāk.</p>
                <pb/>
                <p>Valdis viņu bija ieraudzījis un ātri nāca viņai pretī.
                Viņš bija drusku bālāks.</p>
                <p>— Gaidītā! — Valdis čukstēja.</p>
                <p>Gaida izstiepa viņam pretī abas rokas. Viņš tās satvēra.</p>
                <p>— Nāc, iesim pāri pa laipu — viņā pusē, — Valdis teica
                un vilka viņu sev līdz.</p>
                <p>— Jā, tur, kur daudz puķu, kur mēs toreiz Jāņu vakarā
                sēdējām.</p>
                <p>Abi gāja pa Vilku laipu. Valdis meklēja ērtāku vietu,
                kur Gaidai atsēsties.</p>
                <p>— Es sēdīšos tepat zemē — puķēs, — Gaida sacīja. —
                Nāc, sēdies man līdzās!</p>
                <p>Abi atsēdās zem gobas. Brīdi valdīja klusums.</p>
                <p>— Gaidītā, kādēļ tu mani šurp sauci? — Valdis dobji
                prasīja. Viņa balss trīcēja.</p>
                <p>— Lai tevi mīlētu, — Gaida čukstēja viņam ausī.</p>
                <p>— Gaidītā, kādēļ tu man to saki?... Mūsu rēķini sen
                jau noslēgti, mūsu ceļi šķīrušies. Es pazīstu tavu impulsīvo
                dabu un es to nevaru pieļaut tagadējos apstākļos,
                — viņš ātri izdvesa un tad apklusa, it kā vilcinādamies.
                Pēc brītiņa viņš rezolūti turpināja:</p>
                <p>— Gaidītā, tu zini, es — neesmu tevis cienīgs...</p>
                <p>— Es tevi mīlu, es tev visu piedodu.</p>
                <p>— Bet es pats sev nevaru piedod. Gaidītā, tu nezini,
                kā es visu šo laiku esmu dzīvojis...</p>
                <p>— Nerunā, nerunā! — Gaida iekliedzās un saķēra
                galvu.</p>
                <p>— Ja tu to zinātu, tu ar mani nerunātu šeit...</p>
                <p>Gaida ar rokām māja klusu ciest.</p>
                <p>Viņš viņu uzlūkoja ar kaislu skatu. Viņam patika</p>
                <pb/>
                <p>viņu mocīt un — viņš zināja — tagad tā viņam visu
                piedos ... Viņš turpināja nesaudzīgi:</p>
                <p>— Gaidītā, tavu ģīmetni — es pazaudēju vietā, kurā
                neviena godīga sieviete kāju nesper...</p>
                <p>— Klusi! — Gaida it kā ievaidējās.</p>
                <p>— To visu tu man varētu piedot?</p>
                <p>— Es esmu šeit, — es tevi mīlu.</p>
                <p>Atkal iestājās klusums.</p>
                <p>— Gaidītā, piedod manu vakarējo aizraušanos un, —
                ļauj man iet — savus ceļus...</p>
                <p>Kā izmisusi Gaida saslējās.</p>
                <p>— Tu — mani nemīli?</p>
                <p>Viņš satvēra viņas roku.</p>
                <p>— Es nezinu ... Arī toreiz es tevi mīlēju, un tomēr...
                Es tev neko nevaru apgalvot, jo — es neticu pats sev.</p>
                <p>— It kā šaubas un izmisums bija dzirdams viņa balsī.</p>
                <p>— Tu redzēji manu aizrautību vakar. Visu nakti, visu
                dienu man bija tikai viena vēlēšanās, Gaidītā, — pēc
                tevis... Kā izsalcis vilks es sēdēju visu dienu krūmos
                pāri upei, pretim tavam logam un tevi uzglūnēju... Un
                te tu nu esi — tik tuvu manām rokām! Es drebu tavā
                tuvumā, es zinu, es varētu tevi aprīt kā izsalcis vilks
                šeit, vientuļā gravā... Es to nedarīšu, esi mierīga. Netici
                šādai mīlestībai! Gaida, bēdz no manis</p>
                <p>Gaida satvēra viņa roku un strauji noskūpstīja.</p>
                <p>Viņš spēji izrāva savu roku, tad ar abām satvēra Gaidu.
                Viņai acis iemirdzējās, un viņš pievilka viņu cieši
                klāt. Viņa abām rokām pieķērās viņam kā dadzis un
                neļāva atkratīties, kad viņš, pats ar sevi cīnīdamies, saslējās.</p>
                <p>— Gaida, es sev devu zvērastu neprecēties — arī tevi</p>
                <pb/>
                <p>ne... es — neesmu tā radīts... Man zvaigznēs citāds
                dzīves ceļš ir rakstīts. Gaida, atstāj mani!</p>
                <p>— Es tavā ceļā nestāšos. Es gribu tevi mīlēt — citu
                nevienu, — Gaida kaislīgi čukstēja.</p>
                <p>— Gaidītā, šāds mirklis!</p>
                <p>— Visu dzīvi es atdotu par šo mirkli. — Par to es uzņemtos
                visa mūža ciešanas ... Tu mani mīli, Valdi?</p>
                <p>— Vai es tevi mīlu! Mana mazā, saldā nimfa, — ak
                Gaidītā, cik tu esi daiļa! Cik es esmu laimīgs, cik neizsakāmi
                laimīgs!</p>
                <p>Gaida satvēra viņa roku, spieda to kā krampjos un
                dvesa viņam ausī:</p>
                <p>— Es varētu mirt — tavā skūpstā... Ņem viņu visu
                — manu sirdi — manu dvēseli...</p>
                <p>Viņa apkampa viņu abām rokām, un viņš to skūpstīja
                ilgi, neprātīgi... Tad viņš palaida viņu vaļā un
                saķēra savu galvu abām rokām.</p>
                <p>Gaida īsi iesmējās.</p>
                <p>Viņš paskatījās uz viņu:</p>
                <p>— Kāpēc tu smejies?</p>
                <p>Atkal atskanēja Gaidas smiekli.</p>
                <p>— Kas tas bija? Kā nicināšana tas izklausījās? Viņa
                mani izsmej? ... — Valdim tā izlikās.</p>
                <p>No uzbudinājuma trīcēdams, viņš satvēra viņu tik
                cieši, ka viņas smiekli apklusa un viņa iekliedzās.</p>
                <p>— Tu nedrīksti mani izsmiet! Mīli mani! — viņš pavēloši
                teica un vilka viņu atkal sev klāt.</p>
                <p>Sarāvusi plecus šauri kopā, viņa nekustējās, tikai
                caur pieri izaicinādama viņu uzskatīja.</p>
                <p>Viņš redzēja tikai viņas glūnoši zvērojošās acis un
                viņas baltos zobus savā priekšā... šo vaļējo izsmejošo
                muti viņš nevarēja mierīgi uzskatīt — viņš to aizslēdza</p>
                <pb/>
                <p>ar kaislu, ārprātīgu skūpstu... viņa acis iegrima viņas
                acu melnajās zīlēs...</p>
                <p>* * * </p>
                <p>— Gaida, Gaidītā! — Valdis jautādams uzskatīja Gaidu
                un spieda viņas roku pie savām lūpām... tad pacēla
                viņas balto šalli un aptina cieši ap viņas izspūrušiem
                matiem.</p>
                <p>— Nerunā, klusi!... — viņa pieglaudās viņam.</p>
                <p>— Mana Gaidītā, mana, mana!</p>
                <p>— Tava, tava ... Ilgi abi klusēja.</p>
                <p>— Ko nu tavs līgavainis teiks? — Valdis tad teica un
                ar nogurušu smaidu pasmaidīja.</p>
                <p>— Es neesmu saderinājusies.</p>
                <p>— Neesi? Paldies Dievam!... Mana maziņā, mana
                mīļā, saldā Gaidītā!</p>
                <p>— Klusi! Nāc, pavadi mani līdz mežmalai, man jāsteidzas
                mājās — jau vēls.</p>
                <p>Abi saķērušies lēni soļoja gar gravu uz meža malu.
                Pa ceļu tuvojās kāds pārītis, klusu līgodams. Gaida ar
                Valdi atrāvās.</p>
                <p>— Rīt nāc atkal, — Valdis steidzīgi iečukstēja Gaidai
                ausī.</p>
                <p>Valdis ielēca grāvī un viņā pusē biezoknī pazuda.</p>
                <p>Gaida paceltu galvu gāja lēni uz priekšu. Pretim nācēji,
                Gaidu ieraudzījuši, apklusa un godbijīgi sveicināja.
                Tad tie abi pazuda mežā... Tas bija Juris ar Māru, mācītājmuižas
                istabas meitu.</p>
                <p>* * *</p>
                <p>Jāņu dienas vakarā.</p>
                <p>„Tagad es varētu mierīgi mirt!..."</p>
                <pb/>
                <p>* * *</p>
                <p>Tā Gaida vakarā ierakstīja savā dienas grāmatā.</p>
                <p>Viņas prāts bija tik rāms. Sirds maigas, mierīgas laimes
                pilna.</p>
                <p>— Lai tagad nāk kas nākdams, man viena alga.</p>
                <p>Gaida, tu pierādīji, ka tu spēj mīlējot pārlauzt visas
                robežas... Jā, Anita, arī man bija drosme!</p>
                <p>Ar uzvaras smaidu Gaida pasmaidīja. Ar tādu savādu
                prieku viņa sajuta katru savu loceklīti.</p>
                <p>— Gaida, vai tu nenožēlo? Viņa pati sev prasīja.</p>
                <p>— Nē, es priecājos. Ja mīlestības cēlonis ir nelietīgs,
                tad arī mēs ...</p>
                <p>Viņa piemiedza acis. Viņai bija, it kā viņa atkal pār
                kalnu galiem lidotu, augstu augstu pār pasauli... tik
                augstu, ka galva reiba.</p>
                <pb/>
            </div>
            <div type="chapter">
                <head>13
                ĒRGĻA DZIESMA</head>
                <p>Valdis, pazudis mežā, klejoja labu laiku bez mērķa.
                Gar Vilku gravu iedams, viņš it kā nejauši nonāca atkal
                taī pašā vietā — pie gobas. Ieraudzījis nosēdēto
                vietu — tā kā satrūkās ... Tad atlaidās turpat zemē zem
                gobas. Ilgi viņš gulēja nekustēdamies un vienā punktā
                lūkodamies. Tad aizvēra acis un domāja tālāk, kamēr
                pamazām iemiga.</p>
                <p>Cik ilgi viņš bija gulējis, to nezināja, tikai piepeši
                pamodās, kad nervi miegā sarāvās kā no spēja grūdiena.
                Atvēra acis un redzēja, ka visapkārt dziļa tumsa.
                Izberzēja miegu no acīm un, laiski staipīdamies, piecēlās.
                Drebuļi pārskrēja pār kauliem. Zāle bija mitra
                no rasas...</p>
                <p>Sapogāja īso svārciņu, sacēla apkakli un, rokas kabatās
                sabāzis, gāja lēnām uz priekšu, taustīdamies gar
                gravas malu.</p>
                <p>— Ak, pār laipu vajadzēja pāriet, — viņš īgni norūca
                un gāja atpakaļ.</p>
                <p>Mājā pārnācis, ielīda pa logu savā istabiņā un klausījās.
                Viss bija klusu, — visa māja gulēja dziļā miegā.
                Aizdedza lampu un skatījās pulkstenī. Bija divi.</p>
                <p>— Brīnums, ka tik ilgi varēju nogulēt mitrā zemē...
                tā vēl var iedzīvoties akūtā reumatismā! — viņš pie sevis
                nodomāja, tad ātri noģērbās un ielīda gultā, silti
                sasegdamies.</p>
                <pb/>
                <p>— Tikpat jau tagad miegs nenāks, — viņš drusku saīdzis
                paņēma no galda kādu grāmatu lasīšanai. Lasīja
                labu laiku, tad sāka nemierīgi šķirstīt lapas, un pēdīgi
                roka ar grāmatu atslīdēja uz segas un acis raudzījās
                sienā.</p>
                <p>— Blēņas! — Valdis stiprā balsī teica, it kā kādam
                atbildēdams. — Jā, blēņas vien un muļķības, — viņš vēl
                apstiprināja un atkal ķēra pēc grāmatas un lasīja tālāk.</p>
                <p>Kādu laiciņu lasījis, viņš dusmīgi iesvieda grāmatu
                viņā istabas kaktā.</p>
                <p>— Garlaicīga pasaka šādi mīlestības stāsti. Tīrie meli
                un suģestija vien. Tikai akls instinkts, vairāk nekas.</p>
                <p>Valdis saskaities nodzēsa lampu un apgriezās uz sienmali
                gulēt. Bet miegs ne domāt nenāca. Viņa smadzenes
                nemitējās darboties un doma pēc domas raisījās garā,
                nebeidzamā pavedienā ap pēdējo notikumu.</p>
                <p>— Gaida! Mana sen gaidītā, nu sagaidīta... mana,
                mana...</p>
                <p>Viņš apmierināts sevī pasmaidīja. Tad atkal viņa piere
                saraucās un atkal noskaidrojās...</p>
                <p>Pirmie gaiļi jau sludināja jaunu gaismu, kad viņš
                aizmiga.</p>
                <p>* * * </p>
                <p>Otrā dienā Valdis staigāja apkārt ļoti nopietns un
                izbēga no sarunas ar māsu.</p>
                <p>Anita nojauta, ka atkal kāds mezgls saistās starp Valdi
                un Gaidu, un viņa Gaidas dēļ baidījās. Šorīt viņa
                peldēties nebija atnākusi.</p>
                <pb/>
                <p>— Tu tik ātri izpeldējies? — Valdis prasīja, kad sastapa
                Anitu no upes nākam.</p>
                <p>— Es viena pati biju upē, Gaidas nebija, — Anita ziņoja.</p>
                <p>— Tā? — Valdis īsi noteica un gāja tālāk uz Gailēnu
                gravu.</p>
                <p>Viņa arī grib būt viena šodien tāpat kā es, — viņš
                nodomāja.</p>
                <p>Kā gan viņa jūtas? Vai nenožēlo? Varbūt izmisusi?
                Vai šodien atkal nāks... labāk būtu, ja nenāktu šodien
                ... ko nu darīt? Visu dienu par to domāja, un galā
                atzina, ka izdarījis kau ko, ko ar savu veselo prātu
                nevarēja par labu atzīt.</p>
                <p>— Savu zvērastu esmu pārkāpis... esmu saistījies.
                Tas, kas noticis, man uzliek pienākumus ... Pārkāpums
                ... saites... pienākumi ... tie cieti vārdi! Valdim
                izlikās, ka viņa kājas būtu tapušas smagākas ...</p>
                <p>Vakarā norunātā stunda tuvojās. Sirds Valdim tapa
                nemierīga: kā viņi satiksies? Ko teiks viens otram? —
                Viņam jau tas viss bija puslīdz vienaldzīgs, bet viņa, —
                kā viņa būs uztvērusi notikušo? Sievietes jau arvien
                ir sentimentālas un visu, kas grozās ap mīlestību, ņem
                smagi, traģiski. Laikam viņa šodien raudās, un tad tam
                būs viņa jāmierina... Ak, tas tik nepatīkami! Un ko
                lai viņš viņai teic? Saprotams, viņš teiks, ka precēs viņu,
                — kad varēs, tagad vēl ne; viņš jau nekur vairs neizbēgs,
                — nē, no tam lai viņa nebīstas.</p>
                <p>Lielu līkumu mezdams gar rudzu lauku, pār pļavām,
                viņš gāja uz mežu Vilku gravā. Tur jau arī viņa gāja pa
                priekšu ātri, ātri, brīžiem noliekdamās un noplūkdama
                pa mētriņai.</p>
                <pb/>
                <p>Viņš uzsvilpa. Viņa piepeši atgriezās, it kā sabijusies.</p>
                <p>— Cik dumji tas bija — svilpt! — Viņš sevi norāja
                un sauca laipni — Gaidītā!</p>
                <p>Gaida paskrēja viņam pretī un kaunīgi sniedza viņam
                roku. Viņš to noskūpstīja un pievilka viņu pašu
                sev klāit.</p>
                <p>— Mana Gaidītā! — viņš silti teica.</p>
                <p>Pēkšņi visas šaubas viņam bija zudušas un maiga laimes
                sajūta pārņēma viņu visu. Ar vienu roku viņš spieda
                sev klāt meiteni, ar otru turēja viņas galvu un, it kā
                baiļodamies, gaidīja un klausījās — ko viņa teiks? Viņa
                neteica nekā. Tikai nekustēdamās stāvēja un mierīgi
                elpoja.</p>
                <p>— Gaidītā, saki man, ko tu šodien par mani domāji?
                Saki taisnību!</p>
                <p>— Es nekā nedomāju. Es esmu laimīga, tik laimīga, 
                Valdi.</p>
                <p>– Tad ir viss labi, maziņā. Tu nenožēlo?</p>
                <p>— Nē, nekad vēl neesmu bijusi tā mierā ar sevi kā
                tagad.</p>
                <p>— Un tu? — Gaida ar baigām rūpēm viņu uzskatīja.</p>
                <p>— Es? Saprotams — es arī.</p>
                <p>Viņa piespieda atkal savu galvu pie viņa sāniem,
                viņš apskāva viņu ar vienu roku, ar otru turēja viņas
                roku savējā, un, tā saķērušies, abi gāja arvien uz priekšu.
                Pie Atbalss ielejas nonākuši, abi apstājās.</p>
                <p>— Gaida! — Valdis sauca skaļi.</p>
                <p>— Gaida! — mežā dobji atsaucās.</p>
                <p>Gaida satrūkās.</p>
                <p>— Nesauc, nesauc! Viņā pusē mūs kāds varētu ieraudzīt.</p>
                <pb/>
                <p>Nāc, iesim atpakaļ mežā! — Gaida vilka Valdi atpakaļ
                uz gravu.</p>
                <p>— Kadēļ mums jāslēpjas? Mēs tagad esam saderināti,
                — Valdis teica.</p>
                <p>— Saderināti!... arī viņa klusi noteica un pasmaidīja.
                — Cik tas bija jauki, cik neizsakāmi mīlīgi tas skanēja.
                Kaut to varētu saukt pilnā balsī, ka visi dzird! —
                Gaida mīļi pieglaudās atkal klāt Valdim.</p>
                <p>Viņš viņu dedzīgi satvēra un skūpstīja, tad vilka uz
                priekšu.</p>
                <p>— Nāc, iesim pāri — pie mūsu gobas... — Viņš
                karsti dvesa.</p>
                <p>Gaida notrīcēja.</p>
                <p>— Nē, nē, tur ne, — viņa izbijusies lūdzās.</p>
                <p>— Nāc, mana mīļā, mana zelta! — viņš to apbēra karstiem
                skūpstiem.</p>
                <p>— Nē, ļauj mani, es tevi lūdzu.</p>
                <p>— Tu baidies? Mazā muļķīte, kādēļ ne?</p>
                <p>Viņa nekā neatteica, tikai atkal ietrīcējās un tikko
                manāmi atrāvās. Viņš to sajuta un izbijās.</p>
                <p>— Lai paliek, lai!... — viņš to mierināja.</p>
                <p>Viņa vieglāk uzelpoja.</p>
                <p>Abi gāja klusēdami atpakaļ.</p>
                <p>Viņš bija mazliet sašutis. Kas viņai gan ienācis prātā?
                Tāda sabijusies kā mazs satverts putniņš... nedrīkst
                biedēt... Jā, arī ar laimi ir jāaprod. Nabaga mazais
                putniņš! — viņš, pie seviis viņu žēlodams, noglaudīja
                maigi viņas galvu.</p>
                <p>Viņa apmieirinājās. Mežmalā abi atvadījās.</p>
                <p>— Kad es tevi atkal redzēšu, mana Gaidītā?</p>
                <pb/>
                <p>— Rīt. Iesim visi kopā pēcpusdien, Anita arī.</p>
                <p>— Un — tavs adjunkts arī?</p>
                <p>Gaida iesmējās.</p>
                <p>— Nē, tas šorīt aizbrauca uz Rīgu — ar galvas sāpēm.
                Es viņam vakar galīgi teicu, — ka pie viņa neiešu.</p>
                <p>— Jā, tagad tu esi mana... mana mazā! — Viņš atkal
                viņu ciešāk saspieda. Viņa ieknieba sāpīgi viņam ausī,
                tad izrāvās un aizskrēja.
                Valdis stāvēja aiz egles un skatījās, kamēr viņa pazuda,
                tad arī pats gāja uz mājām.</p>
                <p>— Kas darīts — padarīts, nav ko žēlot. Nē, tiešām
                nav. Vai tā nav laime? Vai ir kāda cita, kas varētu būt
                lielāka? — Vismaz es tādas nezinu. Tik labi ir! — Nekad
                tā nav bijis visu mūžu! Ei, kas domās tagad par visu
                mūžu, tagad esmu laimīgs, un tagadnei pietiek, — tā
                Valdis iedams prātoja.</p>
                <p>* * *</p>
                <p>Gaida pārskrēja mājās un savā istabā pie loga ilgi
                rakstīja dienas grāmatā par vienu un to pašu — par savu
                bezgalīgo laimi.</p>
                <p>Kad saķemmēja matus un izģērbās, tad ilgi stāvēja
                pie spoguļa un apbrīnoja sevi no visām pusēm... Viņa
                varēja būt ar sevi mierā. Izstiepa savas apaļās, baltās
                rokas, slaikās kājas un priecājās:</p>
                <p>— Nebūtu slikts modelis Ievai.</p>
                <p>Nostājās pilnā stāvā, gluži kaila spoguļa priekšā. Tā
                būtu — Ieva priekš grēka...</p>
                <p>Tad sarāvās, notupās zemē, ar abām rokām savas baltās
                krūtis apslēpdama, un nedrošu skatu caur pieri lūkojās</p>
                <pb/>
                <p>spogulī. — Un tā būtu — Ieva pēc grēka, kas raugās
                pēc vīģes lapas... tas ir — pēc veciem uzskatiem.
                Gaida iesmējās klusi un atkal saslējās stāvu. — Nē, tā
                nē. Šī vīģes lapa ir farizejiski meli. Lepni paceltu galvu
                Ieva raugās apkārt — pēc grēka; dziļākas atziņas gudrība
                un nevaldāms dzīvības prieks spulgo viņas acīs.
                Ieva ir laimīga... tik laimīga! Vai grēks ir identisks
                ar laimi? Jeb laime ir padarījusi Ievu sliktāku? Vai viņas
                rokas un kājas nav tikpat baltas? Tikai lūpas ir sārtākas,
                krūtis pilnīgāk cilājas un acis gudrākas...</p>
                <p>Cik gards ir atzīšanas ābols!... Nē, vairs mani nepiemānīsit,
                vecie gudrinieki, es tagad saprotu visu —
                jūs, laimes skaudēji! Mīlestība ir dzīvība, un dzīvība ir
                bezgalīga kā laiks un telpa.</p>
                <p>Gaida pūlējās sev atrast kādu pārmetumu, bet velti.
                Viss, ko viņa bija darījusi, tai likās labi darīts.</p>
                <p>Tad viņa atcerējās, ka Valdis bija šodien teicis: „Mēs
                tagad esam saderināti."</p>
                <p>— Saderināti! — Kā viņš to domāja? Priekš tam viņš
                taču bija teicis, ka tas zvērējis neprecēties, viņam zvaigznēs
                cits ceļš rakstīts. Uz to viņa bija atteikusi, ka tā
                viņa ceļā nestāsies. Jā, jā, savu vārdu viņa atpakaļ neņems.
                Viņa tam neuzliks nekādus pienākumus, nekādus
                spaidus, — lai viņš dara, kā pats grib. Viņš tai tik
                daudz laimes devis, ka viņa vairāk nevar prasīt. Un lai
                viņš tai upurētu visus savus dzīves nodomus, atsacītos
                no sava ideāla, zinātnes, to viņa negrib, nē, tik maziska
                viņa nav. Viņš ir brīvs. Viņa pati tā bija gribējusi; jā,
                citādi jau „tas" nemaz nebūtu varējis notikt... Un vai
                viņai maz tagad bija tiesības viņu aizturēt? Nē. Kā
                viņš darīs, tā būs, un, ja arī viņš vai rīt gribētu aizbraukt,
                — viņa tam nepretosies. Nē, to viņa nekad, nekad</p>
                <pb/>
                <p>nedarīs; tik zema viņa nebūs, ka ar varu lūkos viņu
                saistīt. Tikai ar mīlestību vien. Tad jau redzēs, cik stipra
                ir tā mīlestības vara!</p>
                <p>Tā Gaida prātoja. Bet klusībā sevī viņa bija stipri
                pārliecināta, ka mīlestības vara ir — nepārspējama.</p>
                <p>Otrā dienā viņa vēl par to pārliecinājās, jo — lai viņa
                gāja, kurp iedama, — visur Valdis bija priekšā un
                gaidīja viņu: gāja viņa no rīta ar Veltu uz upi, — viņš
                sēdēja uz tilta, viņi abi viens otram uzsmaidīja; nāca
                atpakaļ, — viņš sēdēja gravā zem ieviņas un palīdzēja
                tai iesmelt ūdeni, satvēra viņas roku un cieši spieda, noskatījis
                izdevīgu acumirkli — noskūpstīja viņu. Pēcpusdienā
                atnāca Anita mācītājmuižā, — viņš līdz.</p>
                <p>Izdevīgā brīdī viņš iečukstēja viņai ausīs: „Man tev
                kas svarīgs sakāms, nāc šovakar uz Vilku gravu."</p>
                <p>Gaida paskatījās nemierīgi uz viņu un klusi teica: —
                Jā.</p>
                <p>Tad viņa visu laiku Valdi vēroja: kas tas svarīgais gan
                varēja būt, vai labs, vai slikts. Viņš bija jautrs, bet uztraukts.
                Viņa nevarēja izprast, un nemierā pēdīgi prasīja:
                — Labs vai ļauns?</p>
                <p>— Labs, labs, — viņš smaidīdams atteica.</p>
                <p>Atvieglota viņa arī pasmaidīja.</p>
                <p>* * * </p>
                <p>Vakarā, zināmā stundā, viņa jau nepacietīgi gaidīja
                Vilku gravā.</p>
                <p>Valdis arī drīz atnāca jautri spulgojošām acīm.</p>
                <pb/>
                <p>— Nu, saki drīz! — Gaida ziņkārīgi viņu uzskatīja.</p>
                <p>— Es neteikšu, — viņš ķircinājās.</p>
                <p>— Es tevi neskūpstīšu, — viņa tāpat atbildēja.</p>
                <p>Viņš satvēra viņu un ar varu noskūpstīja.</p>
                <p>Gaida atraisījās no viņa rokām un pētījot viņu uzskatīja.</p>
                <p>— Tu mani muļķo tik?</p>
                <p>— Nē, nē, mana zelta mazā pelīte, ka tu zinātu, ka
                tik tu zinātu!... Nāc pāri, tur viņā pusē zem mūsu gobas,
                — tur es tev teikšu, — viņš čukstēja viņai ausī.</p>
                <p>— Labi, iesim mudīgi, — viņa to rāva līdz. Viņš vingri
                satvēra viņu un pārnesa pār laipu.</p>
                <p>— Saki nu, — Gaida neatlaidās.</p>
                <p>— Drīz, drīz es tev teikšu, — skūpsti mani.</p>
                <p>Viņu lūpas saplūda karstā, dedzinošā skūpstā.</p>
                <p>— Es tevi mīlu, es tevi mīlu! mana Gaidītā!</p>
                <p>— Tu, tu — mīļais!...</p>
                <p>Kaut kur augšā pāri gobas galotnei dziedāja ērglis
                savu mākoņu dziesmu ... tā likās Gaidai...</p>
                <p>* * * </p>
                <p>— Kādēļ tu vairs neprasi, ko tev teikšu? — Valdis
                smaidīja.</p>
                <p>— Tagad es zinu... — Gaida gurdeni pieglaudās viņam
                klāt, un apskāvušies abi sēdēja klusi, mierīgi.</p>
                <p>— Mans ērgli, mans skaistais ērgli! — Gaida, acis pievērusi,
                lēni teica.</p>
                <p>Tad atkal viņš pavadīja viņu līdz eglei mežmalā un
                noskatījās, kā vakara tumsā viņa tālumā izzuda viņa
                acīm.</p>
                <pb/>
            </div>
            <div type="chapter">
                <head>14
                TUMŠS MĀKONIS</head>
                <p>Tās bija skaistas prieka dienas, kas tagad sekoja viena
                otrai. Gaida un Valdis abi dzīvoja mierīgā laimē, ne
                par ko nedomādami. Valdis bija aizmirsis Pēterburgu,
                Gaida Maskavu; aizmirsta bija pagātne, par nākotni neviens
                nedomāja, tik dzīvoja tagadnē un baudīja acumirkli.</p>
                <p>Valdim vairs nekur nebija jāsteidzas. Ar Pēterburgu
                viņš visu bija telegrāfiski nokārtojis. Viņš zināja —
                nāks rudens — viņam būs jābrauc projām. Kā tad būs?
                — par to viņš negribēja domāt un svilpodams dzīvoja
                tālāk.</p>
                <p>Arī Gaida zināja — nāks rudens, viņi šķirsies. Vai uz
                ilgu laiku, vai pavisam, kas to zina! — Gaida par to neprātoja.
                Lai rudeni nāk kas nākdams, bet tagad bija
                labi.</p>
                <p>* * * </p>
                <p>Jau divas nedēļas bija pagājušas no Jāņiem. Adjunkts
                Vilnis vēl nebija atpakaļ, arvien aizbildinājās vēstulē
                mācītājam Gobam ar akūtu nervu kaiti. Gaida klusībā
                cerēja, ka viņš vairs neatgriezīsies. Māte vairākreiz bija
                viņai tuvojusies ar savām pamācībām, bet viņa vairs
                neielaidās nekādās sarunās par veciem tematiem.</p>
                <pb/>
                <p>— Tu, māmiņ, man vairs neiestāstīsi neko; es pati
                esmu gudra diezgan. Lūdzu, atstāj mani savā vaļā.</p>
                <p>Gobas kundze redzēja, ka velti ir Gaidai ko ierunāt,
                un noskumusi gaidīja, kas notiks, cerēdama, ka varbūt
                taču vēl Gaidas prāts uz labu griežas.</p>
                <p>Kādu dienu atnāca Gaidai atkal vēstule no Korinnas,
                kas intensivāki aicināja uz Pēterburgu.</p>
                <p>— Jā — uz Pēterburgu! — Gaida priecīgi iesaucās un
                brīnījās, ka viņa pati nebija uz šādām domām nākusi.
                Tas atrisina vienkārši visus nākamības jautājumus, —
                viņa ar vēsētuli jautri iegāja pie mātes.</p>
                <p>— Labāk jau būtu gan Pēterburgā nekā Maskavā, tur
                būtu tavas vecās draudzenes. Vaironis arī, kā dzird, iešot
                turp. Tā mācītāja kundze prātoja.</p>
                <p>— Ko papa saka par manu studēšanu?</p>
                <p>— Viņš vēl klusē.</p>
                <p>— Māmiņ, tu nu pamazām sāc viņu pierunāt, mīļā —
                mīļā māmuliņ!</p>
                <p>— Un pie Ērika tu neiesi tiešām? Viņš tik nelaimīgs
                aizbrauca. Nezin, vai vēl atpakaļ nāks.</p>
                <p>— Lai nenāk. Nerunā par viņu vairs, es negribu
                dzirdēt.</p>
                <p>Gaida iedomājās par nākamo cīņu ar tēvu, un kā mākonis
                uzvilkās pār viņas laimes prieku. Valdim tā vēl
                negribēja runāt par savu lēmumu, bet kādas dienas nogaidīt.</p>
                <p>Gaida ar Valdi bija kopā ik dienas, retumis gan
                vienatnē, vairāk visi kopā. Sākumā Gaida ar Valdi satikās
                Vilku gravā ļoti bieži, vēlāk retāk. Gaidai likās, ka
                ar katru dienu vēl viņas laime aug, viņas jūtas tapa plašākas,
                bagātākas. Tikai redzot Valdi topam drusku vēsāku,</p>
                <pb/>
                <p>viņa kļuva mazliet nemierīga. Bet arī ar to viņa
                aprada un nepārmeta viņam, kad viņš to tik kaislīgi
                neapskāva kā sākumā.</p>
                <p>Kādu dienu atnāca vēstule no Balvas. Viņa ziņoja
                ar lielu prieku, ka viņai piedzimis dēliņš.</p>
                <p>Tas sacēla Gaidā savādas jūtas.</p>
                <p>Bērns! Balvai bērns ...</p>
                <p>Tādas neaprakstāmas bailes piepeši sagrāba Gaidu,
                tāds savāds nemiers... Viņai sirds vai gura. Vai viņai
                tagad arī nevarēja būt bērns? Kā tik viņa par to līdz
                šim nebija iedomājusies!... Un ja jau kas noticis? ...
                Šausmas viņu pārņēma. Steigšus viņa uzrakstīja zīmīti:
                „Šovakar astoņos Vilku gravā!" un tūdaļ to nonesa
                uz tilta, nolika zem akmens, kurš viņiem ar Valdi abiem
                derēja par pasta staciju pēdējā laikā.</p>
                <p>Ar augošu nemieru Gaida gaidīja vakaru, un jau
                priekš astoņiem ieradās gravā pie gobas. Kad viņa pa
                gabalu izdzirda Valdi nākam, tad steidzās preti un gausi
                atbildēja viņa skūpstam.</p>
                <p>— Kas tev, mazā, ka tu tāda dīvaina šodien? — Valdis
                ar nemieru prasīja.</p>
                <p>— Balvai bērns! — Gaida ar uzsvaru teica.</p>
                <p>Valdis iesmējās.</p>
                <p>— Tas taču labi. Tad tu nu reiz sagaidīji. Vai dēls
                jeb meita?</p>
                <p>Gaida pieķērās Valdim klāt un piepeši sāka raudāt.</p>
                <p>— Gaidītā, no Dieva puses... maziņā, kas tev ir? —
                viņš izbijies prasīja. Arī viņam piepeši iešāvās prātā —
                bērns...</p>
                <p>Gaida viņu uzskatīja un, ievērojusi viņa izbijušos skatu,
                nobāla.</p>
                <pb/>
                <p>— Vai man — arī būs? — viņa izmisusi drebēdama
                prasīja.</p>
                <p>— Nē, mazā, nē!... — Saprotams, ka mums nedrīkst
                būt bērns, — viņš ātri paskaidroja un apskāva drebošo
                Gaidu. — Kā tu mani sabiedēji, mazā muļķīte! es domāju,
                — ka mums noticis kāds misēklis... Valdis piebilda
                čukstot.</p>
                <p>— Tās bailes, ko es šodien izcietu! — Gaida nopūtās.</p>
                <p>— Tu mīļā niekalbīte, kā tu tā varēji domāt! Vai tad
                es esmu kāds necilvēks? — viņš pārmetot teica.</p>
                <p>Gaida pieglaudās viņam mīļi klāt.</p>
                <p>— Jā, Gaida, ir laiks, ka mēs sākam pārdomāt par
                nākotni.
                Gaida uzmeta Valdim biklu skatu... Nu jau viņa nāca
                tā nākotne. Jau jāsāk domāt par to, pārrunāt un tad —
                tā aktīvi iestāsies par savām tiesībām... Lai nāk kas
                nākdams. Tikai kālab viņai tik ātri bija jānāk. Kā atgaiņādamās,
                Gaida pacēla roku.</p>
                <p>— Ir vēl laika diezgan, lai paliek!</p>
                <p>— Gaida, neesi jel bērns, jāpārrunā taču ir.</p>
                <p>Gaida klusēja un nemierīgi gaidīja, ko viņš teiks.</p>
                <p>— Līdz šim mēs tikai baudījām acumirkli... bet
                dzīve nav acumirklis vien, — viņš turpināja.</p>
                <p>— Zinu zinu, — viņa nepacietīgi piemetināja.</p>
                <p>— Tātad, ko tu domā par nākotni?</p>
                <p>— Es, es nekā nedomāju, — Gaida bezrūpīgi atteica.</p>
                <p>Valdis sarauca pieri.</p>
                <p>— Tādēļ jo vairāk man par to jārūpējas. — Viņš
                drusku apstājās, it kā pārdomādams, tad saņemdamies
                turpināja. — Es esmu nospriedis atmest savu zinātni,</p>
                <pb/>
                <p>un mēs precēsimies, cik drīz iespējams. Es apraudzīšos
                pēc skolotāja vietas, tiklīdz kā beigšu.</p>
                <p>— Valdi, un tavi ideāli, tava zinātne? Vai tu tos atmetīsi? — 
                Gaida prasīja, elpu aizturēdama. Viņa pati
                nezināja, vai vēlas, ka viņš to atmet, vai ne.</p>
                <p>— Man, kā godīgam cilvēkam, cits nekas neatliek, —
                Valdis sausi atteica.</p>
                <p>Gaidas sirds sāpīgi sarāvās.</p>
                <p>— Nē, Valdi, nē! Es tādu upuri nevaru pieņemt...
                mūsu mīlestība to nevar prasīt, — Gaida strauji protestēja.
                Viņas sirds iekšā raudāja.</p>
                <p>— Jā, ko tad lai es citu daru?</p>
                <p>— Tu... paliec pie universitātes, kā biji nodomājis.
                Mēs pagaidīsim. — Gaida lēni teica un apklusa. Tā kā
                kas rīklē viņai iemetās...</p>
                <p>Viņš arī brītiņu klusēja un, zemē skatīdamies, darbojās
                ar koku, sizdams puķēm ziedu galviņas.</p>
                <p>— Tu runā prātīgi, — viņš atkal iesāka. — Kad es ar
                apdomu pārlieku, tad man tev jāpievienojas. Tagad apprecēties
                būtu neprāts. Tas būtu grozīt visus manus dzīves
                nodomus, jā, tas būtu — atmest uz visiem laikiem
                visas cerības uz plašāku darbību zinātnes laukā, kurā
                es jau tā biju iedzīvojies un to ar visu sirdi iemīļojis.
                Es tev nevaru apslēpt, — ka — ja man tas viss tagad
                būtu jāatstāj, tad es nekad vairs nespētu būt pilnīgi laimīgs.
                Gaida, es tev esmu tik pateicīgs, ka tu to saproti.
                Tikai tagad es saprotu, kā tu mani mīli. — Valdis tvēra
                pēc viņas rokas. Viņa to nelikās redzam.</p>
                <p>— Es tev teicu, ka tavā ceļā nestāšos, — viņa neskanīgu
                balsi sacīja.</p>
                <p>— Jā, to tu teici, mana mazā Gaida. Saproti — es nevaru
                citādi strādāt, kā tik, kad jūtos pilnīgi brīvs, lai</p>
                <pb/>
                <p>arī nebrīvība būtu nezin cik salda tavās rokās. Neņem
                to man ļaunā, maziņā, es nu reiz esmu tāds. Zini — man
                tagad, pat lielākajā laimē, bija brīži, kuros es rūgti nožēloju,
                ka es esmu kļuvis tik laimīgs. Es jūtos, it kā man
                spārni būtu saistīti, un tas mani nospieda.</p>
                <p>— Tu esi brīvs, pilnīgi brīvs, — Gaida stostījās.</p>
                <p>— Mana mīļā Gaidītā! — Valdis apkampa Gaidu jūsmīgi.</p>
                <p>Gaidai ļoti skuma sirds. Viņa gribēja būt viena. Aizbildinādamās
                ar galvas sāpēm, viņa piecēlās, — un
                abi gāja atpakaļ uz mājām.</p>
                <p>— Tu mazā aušiņa, kā tu varēji šodien tā baidīties!
                — viņš vēlreiz atcerējās.</p>
                <p>Jā, kā viņa varēja tā baidīties, — viņš jau bija arvien
                tik prātīgs...</p>
                <p>* * * </p>
                <p>Gaida piepeši jutās tik viena un atstāta.</p>
                <p>Savā istabā nonākusi, viņa iemetās gultā un rūgti raudāja.
                Par ko īsti — pati nezināja.</p>
                <p>Ko viņš bija teicis? — Viņam arī laimē vajagot justies
                brīvam, citādi tas nevarot strādāt, tāds nu viņš reiz
                esot... „Tu esi brīvs", — viņa tam bija teikusi. Bet viņa,
                kas notiks ar viņu? — Par to viņš nebija nemaz ieminējies.
                Un tas viņai sāpēja visvairāk. It kā viņa būtu kāda
                blakus lieta, pie tam gluži nevērtīga. Viņš, un tikai viņš
                bija centrs, ap kuru visas lietas grozījās, tikai viņa
                miers, viņa brīvība un laime bija svarīga, vai viņai arī
                kādas laimes vajadzēja, — par to nebija vērts pat runāt.</p>
                <pb/>
                <p>Gaida rūgti iesmējās. Kā nē! Par viņu jau tas arī bija
                domājis: viņa tagad varēja būt priecīga, ka tai nedraud
                briesmas — kļūt mātei... Tikdaudz viņš bija par viņu
                domājis, jo — viņš taču nebija necilvēks!</p>
                <p>Gaidai pret Valdi radās līdz šim neparastas jūtas. Vai
                tas bija naids, jeb kas tas varētu būt, — viņa netika
                gudra. Viņš tai piepeši bija kļuvis svešāks, tālāks. Kā
                izzudusi bija bezgalīgā laimes sajūta, par viņu domājot.
                .. Sirds viņai tā skuma, tā skuma. Kā tumšs mākonis
                bija piepeši pārvilcies pār viņas dzidro laimi...</p>
                <pb/>
            </div>
            <div type="chapter">
                <head>15
                GREIZSIRDĪBA</head>
                <p>Otrā dienā mācītājmuižā ieradās adjunkts Vilnis.</p>
                <p>Mācītājs Goba bija tanī pārliecībā, ka viņš vairs neatgriezīsies,
                un Gobas kundze arī jau bija aprakusi savas
                skaistās cerības, kad piepeši no tilta atskanēja pasta
                zvārguļi un redzēja pasta ratus iegriežamies muižas
                gatvē.</p>
                <p>Te nu viņš bija atkal klāt, par lielu prieku mācītāju
                pārim, kas viņu saņēma gandrīz vai ar gavilēm.</p>
                <p>Gaida pašlaik nāca lejā no savas istabas un satika viņu
                gaitenī. Viņš ļoti nokaunējies sveicināja. Gaida iežēlojās
                par viņu; viņa redzēja, ka viņš kļuvis bālāks, vājāks
                pa šām divām nedēļām. Acīm redzot, viņam nebija
                viegli bijis.</p>
                <p>— Tik ilgi jūs, Viļņa kungs, palikāt projām, mēs visi
                jūs gaidījām, — viņa teica.</p>
                <p>Viņš pateicīgi spieda viņas roku.</p>
                <p>— Piedodiet, ka esmu atkal šeit, bet es — nevarēju
                nebraukt, — viņš aizbildinājās, un viņa balss trīcēja.</p>
                <p>Gaida līdzcietīgi viņu uzlūkoja. Viņa pazina šo stāvokli
                — nelaimīgi mīlēt — un negribēja būt nežēlīga pret
                viņu.</p>
                <p>— Tas labi, ka atbraucāt, — viņa atkal laipni sacīja,
                bet tūliņ nožēloja, redzēdama, ka viņa acis iemirdzējās
                priekā. Nē, veltīgas cerības tā viņā negribēja modināt.</p>
                <p>— Uz redzēšanos! — viņa dzestrāk pamāja ar galvu</p>
                <pb/>
                <p>un gāja tālāk. — Vilnis iegāja savā istabā izkravāt savas
                lietas.</p>
                <p>Mācītāja kundze priecīgi uztraukta staigāja apkārt
                rīkodamās, mācītājs ar varu lūkoja apslēpt savu prieku.
                Kārlis ar Vili izdzirduši, ka adjunkts pārbraucis, ar joni
                iedrāzās viņa istabā.</p>
                <p>* * * </p>
                <p>Šodien visu dienu Gaida izbēga no Valža. Vakarā viņa
                aizgāja uz vēstuļu akmeni apraudzīt, vai nebūs kāda
                zīmīte. Nebija.</p>
                <p>— Viņam jau lielas vajadzības pēc manis nav, — viņa
                sevi rūgtināja.</p>
                <p>Nākošā dienā viņa ar Krustiņu un Līgitu pie rokas
                gāja uz avotiņu. Valdis sēdēja zem ieviņas lasīdams. Īsi
                abi sarunājās. Vai Gaida nenākšot vakarā pastaigāties,
                Anita viņu gaidot. Nē, neiešot. Neesot šodien laika, varbūt
                rīt...</p>
                <p>Rīt Gaidai pavisam nebija laika, uz upi peldēties negāja
                parastā stundā... Pēcpusdienā, no peldēšanās nākdama,
                pacēla vēstuļu akmeni. Tur bija zīmīte:
                „Šovakar astoņos V. gr.!"</p>
                <p>Viņa ar zīmuli uzrakstīja otrā pusē:</p>
                <p>„Negaidi, nevaru."</p>
                <p>Vakarā tīšām aicināja Vilni pastaigāties, un abi gāja
                gar upmalu — Gailēniem garām.</p>
                <p>No kalna viņus sveicināja Anita. Viņi māja ar roku,
                lai nākot lejā. Anita nonāca un ar laiviņu pārcēlās pāri.
                Laivā iesēdās arī Gaida ar Vilni, un visi brauca kādu gabalu
                uz leju.</p>
                <pb/>
                <p>Anita nožēloja, ka Valdis neesot mājās, nezin kur aizgājis,
                — būtu arī pavizinājies.</p>
                <p>— Tātad viņš nav bijis pie akmens, pārliecībā, ka es
                katrā ziņā būšu Vilku gravā, — Gaida nodomāja ar ļaunu
                prieku.</p>
                <p>Nākošā dienā Gaida atrada zem akmens vēstulīti:</p>
                <p>„Ja Tu šovakar astoņos neatnāksi gravā, tad es rīt
                desmitos aizbraukšu."</p>
                <p>Gaida nobāla. Drebošu roku viņa uzrakstīja otra pusē:
                „Būšu."</p>
                <p>Vakarā viņa mazliet apjukusi ieradās gravā. Valdis
                jau bija priekšā. Viņš sēdēja drūms uz celma un nepiecēlās,
                Gaidai pienākot.</p>
                <p>Gaida pienāca klāt un sniedza roku. Viņš to vēsi saņēma.
                Gaidu pārņēma dusmas. Ko nozīmēja tāda viņa
                izturēšanās? Abi brītiņu klusēja.</p>
                <p>— Kāpēc tu vakar nenāci? — Valdis stingri noprasīja.</p>
                <p>— Es negribēju, — Gaida spītīgi atcirta.</p>
                <p>— Jā, tev jau nebija laika, — bija jākavē laiks līgavainim... 
                ilgi nebija redzēts. — Valdis ļauni iesmējās.</p>
                <p>Gaida sakoda lūpas un klusēja.</p>
                <p>— Tu to pagūsi vēl diezgan, kad es aizbraukšu, —
                Valdis piemetināja.</p>
                <p>Gaida nekā neteica. Sirds viņai spēji sarāvās.</p>
                <p>— Es braukšu pēc trīs dienām, — viņš sausi ziņoja,
                viņu neuzskatīdams.</p>
                <p>Gaida sakustējās un nolūkojās viņā. Viņa gribēja ko
                sacīt, bet lūpas tikai iedrebējās, ne skaņas neizdvesušas.
                Viņa sagrīļojās un nokrita zemē zālē.</p>
                <p>— Gaidītā! — izbijies viņš tvēra viņu pie rokas.</p>
                <p>— Laid, laid mani! — viņa raudādama atgaiņājās, —
                tu esi nežēlīgs.</p>
                <pb/>
                <p>— Un tu — neesi nežēlīga? Tu nenāci, kad es tevi saucu,
                bet manu acu priekšā divatā ej staigāt ar adjunktu.
                Ko tas nozīmē? Es zinu gan, ko tas nozīmē, es pazīstu
                tevi labi, aukstā koķete! Nē, pie manis tavi līdzekļi nevelk.
                Dari, kā tev tīk, es pateicos par tādu mīlestību,
                man tās ir diezgan. To, jā, to es tev gribēju teikt, citu
                neko. — Valdis uzbudināts lielās dusmās izbēra.</p>
                <p>— Valdi, Valdi, apžēlojies, ko tu runā? — Gaida izstiepa
                abas rokas pret Valdi.</p>
                <p>— Liec mani mierā, es tevi pazīstu smalki. Mani tu
                vairs neapmuļķosi. Ardievu! Dzīvo laimīga — ar savu
                melnsvārci. — Valdis apgriezās un gāja.</p>
                <p>Gaida saķēra abām rokām galvu un šņukstēja, pie gobas
                pieslējusies. Ausīs viņai zvanīja un raibs metās gar
                acīm... Viņu uzreiz pārņēma tāds nespēks, vienaldzība.
                .. viņa atslīdēja pie gobas zemē it kā bez samaņas.</p>
                <p>Valdis pagājis gabalu uz priekšu, slepus atskatījās atpakaļ.</p>
                <p>— Lai! — viņš ļauni pie sevis nodomāja, — es sūtīšu
                adjunktu, lai nāk — mierina. Ha—ha! kopš tas atgriezies,
                es — otrā vietā. Jā gan, tas arī jāpietur silts — katram
                gadījumam... Spīdoša partija!... Priekš manis tai
                vairs nav laika. Es došu, jā, es došu tev laiku, — vairāk
                nekā vajadzīgs. Rīt pat es aizbraukšu... Nu, ja tev manis
                nevajag, tad jau man tevis ne tik. Nē, man tādas nevajag,
                kas lakstojas ar citiem. Sieviete paliek sieviete!
                Ha! — kā es nicinu sievieti!</p>
                <p>Lielā uztraukumā Valdis noskrēja līdz mežmalai. Tad
                apstājās un gaidīja, vai viņa neskries, nesauks to atpakaļ.
                Viņš stāvēja labu laiku. Viņa neskrēja pakaļ. Tad
                tam iešāvās prātā baigas domas, viņš apgriezās un ātriem</p>
                <pb/>
                <p>soļiem gāja atpakaļ. Notālēm viņš redzēja, ka viņa
                tāpat vēl gulēja zemē pie gobas.</p>
                <p>Viņš pieskrēja klāt un iztrūcies sauca: — Gaidītā!</p>
                <p>Viņa dzirdēja, bet bija tik bezspēcīga, ka nevarēja ne
                domāt, ne lūpas pakustināt.</p>
                <p>Viņš satvēra viņas roku un kustināja. Pulss sita lēni,
                likās, kārtīgi... bet viņa pati bija kā nedzīva.</p>
                <p>— Gaidītā! Maziņā, atver acis! — viņš uztraukts lūdzās.</p>
                <p>Viņa nekustējās. Izbailēs viņš nolēca gravā pie strauta,
                iesmēla cepurē ūdeni un ar to slacīja viņai seju. Viņai
                konvulsīvi sarāvās visi locekļi un acis atvērās platas.
                Acu zīles bija lielas, melnas. Dziļa nopūta pārvēlās viņas
                lūpām. Valdis, ceļos nometies slacīja ar ūdeni viņas
                seju, pieri. Viņa skatījās uz viņu vienaldzīgu, svešu
                skatu. Viņš skūpstīja un glāstīja viņas rokas.</p>
                <p>— Piedod, piedod mīļā, maziņā..</p>
                <p>Viņai sāka klabēt zobi, un viņa pati drebēja kā no
                aukstuma. Valdis novilka savus svārkus un ar tiem apsedza
                Gaidu. Tad nometās pats līdzās zemē un ielika
                viņas galvu savā klēpī. Viņa gulēja, acis piemiegusi un
                viegli drebēdama. Laiku pa laikam viņa ievilka dziļi,
                dziļi elpu, tad atkal elpoja kārtīgi.</p>
                <p>— Vai tev nu ir labi? — Valdis maigi jautāja.</p>
                <p>— Jā, — viņa klusi atbildēja un sāka raudāt.</p>
                <p>— Apmierinies, no Dieva puses, apmierinies! — Viņš
                skūpstīja viņas galvu, viņas rokas.</p>
                <p>Viņa iesmejās caur asarām, kā krampjos raustīdamās.</p>
                <p>— Nesmejies, lūdzu, nesmejies! — viņš, nesapratnē
                viņu vērodams, lūdzās.</p>
                <p>Viņa raudāja un smējās. Viņš piespieda viņas galvu
                sev cieši klāt un nedrīkstēja pat kustēties, baidīdamies</p>
                <pb/>
                <p>viņu uztraukt. Kādu brīdi abi tā sēdēja, tad Gaida piecēlās
                — iešot uz mājām. Valdis nepretodamies sekoja.</p>
                <p>— Tu man piedod? — viņš lūdzoši jautāja.</p>
                <p>— Labi, labi. Nerunā vairs par to. — Viņa abām rokām
                mīļi apkampa viņa kaklu. Viņš atsēdās uz celma,
                paņēma viņu klēpī un mīlināja kā mazu bērnu. Viņa pieglaudās
                atkal viņam ar visu savu dziļo sirsnību. Abi
                izlīga pilnīgi.</p>
                <p>Mājās iedama, Gaida sev pārmeta, ka darījusi Valdim
                pāri, to tīšu prātu kaitinādama ar adjunktu. Viņš taču
                nevarēja zināt, kas gājis caur viņas galvu, ka viņa jutusies
                sāpināta par to, ka viņš nebija diezgan rūpējies
                par viņas nākotni. — Tā Gaida aizbildināja Valdi un sevi
                vienīgo atzina par vainīgu. Viņa atkal tam visu piedeva.</p>
                <p>Saule bija norietējusi, kad Gaida pa šauru taciņu pār
                rudzu tīrumu atgriezās no Vilku gravas. Viņai gar abām
                pusēm viļņoja nobriedušu vārpu jūra. Garām ejot, viņa
                ļāva savai rokai slīdēt pār noliektajām vārpām un klausījās,
                kā viņas čaukstēdamas slīdēja caur viņas pirkstiem...</p>
                <p>— Rudens tuvojas!... Rīt pļaus rudzus, tēvs teica, tīrums
                būs kails, tad jāmet būs līkums caur ataugu. Viņa
                saplūca sauju vārpu un tad steidzīgi soļoja uz māju.</p>
                <p>* * * </p>
                <p>Rītā ejot uz upi peldēties, viņa nolika zem akmens zīmīti.
                „Šovakar V. gr. gaidīšu. Nedusmo. Nāc!"</p>
                <p>Tā bija atkal viena skaista laimes stunda Vilku
                gravā...</p>
                <pb/>
                <p>— Tā tu mani, mazā, vairs nedrīksti kaitināt, tad es
                tūlīt aizbraukšu, — Valdis piedraudēja.</p>
                <p>— Tā vairs nedarīšu, Valdulīt, — Gaida rātni solījās.</p>
                <p>— Un tu nedrīksti koķetēt ar adjunktu!</p>
                <p>— To es nedarīju.</p>
                <p>— Tu darīji gan.</p>
                <p>— Ak, tu mani pārprati.</p>
                <p>— Kā tad! Nez' kā tu vēl gribēsi iztulkot! — viņš atkal
                sāka skaisties.</p>
                <p>— Nu, lai nu paliek, nesāc nu atkal.</p>
                <p>— To es tev saku, es tādas lietas nekad necietīšu...</p>
                <p>Viņa ar skūpstu aizspieda viņam muti. Tad viņš sāka
                rēķināt, cik viņam vēl atliek laika līdz prombraukšanai.
                — Un atkal viņš ne ar pusvārdu nepieminēja par
                to, kas būs ar Gaidu, ko viņa darīs, kad viņš aizbrauks,
                bet runāja tikai plaši par saviem nodomiem. Viņš šeit
                mājā strādāja kādu zinātnisku rakstu sacensībai; uz to
                viņš lika lielas cerības, kādas — to viņš Gaidai neteica.</p>
                <p>Un tad atkal nāca daudzas dienas, pilnas klusas laimes
                un dzīves prieka. Pēc tam Valdis atkal kļuva vienaldzīgs.
                Gaida vairs neticēja viņa mīlestībai. Arī pie
                sevis viņa novēroja, ka viņas kaislās jūtas atslāba; viņa
                sāka atrast pie viņa visādus trūkumus, kuri tai ļoti
                nepatika. Bieži abu starpā gadījās mazas ķildas un arī
                lielākas nesaskaņas, bet drīz atkal pārgāja, un Gaida
                bija apmierināta un laimīga. Pēc iespējas abi bija daudz
                kopā arī dienu. Valdis ar lielu sajūsmu lasīja Gaidai
                priekšā dažas nodaļas no sava darba, viņa ar aizgrābtību
                klausījās un priecājās par viņa sajūsmu. Viņam bija
                sava jauna doma par dzīvnieku organisko evolūciju,
                gluži savs īpatnējs uzskats; to viņš gribēja plašāk attīstīt,
                un viņš ticēja, ka šai laukā viņš tiešām atradīs ko</p>
                <pb/>
                <p>jaunu. Stundām viņš varēja par to runāt un skaidrot
                Gaidai, un nekad tai neapnika viņā klausīties. Viņa bija
                lepna uz savu draugu un jutās gluži niecīga viņam
                līdzās. Tā viņa pavisam aizmirsa pati sevi.</p>
                <p>Kādu dienu viņa nedroši ieminējas Valdim par savu
                nodomu studēt.</p>
                <p>— Jā, tas nebūtu slikti. — Viņš vienaldīgi atbildēja
                un nemaz nejautāja, ko un kur viņa gribēja studēt.</p>
                <p>Tad viņa pati par sevi sāka šaubīties: vai tas maz bija
                tik svarīgs jautājums, kā viņai izlikās, ja Valdis tik
                vienaldzīgi varēja pret to izturēties.</p>
                <p>Laiks gāja ātri uz priekšu. Kadu dienu Valdis atkal
                runāja par saviem plāniem un mērķiem.</p>
                <p>— Pēc visiem prāta atzinumiem es nekad nedrīkstu
                precēties, — viņš teica, — jo — es pēc savas dabas neesmu
                radīts ģimenei, tad — mana zinātne... Bet tā kā
                mēs nu reiz viens otram tik tuvu stāvam, tad es tev dodu
                zvērastu — citu nekad neprecēt kā tevi. Tu, maziņā,
                gaidi mani! Tikai tu nedrīksti mani skubināt, mani
                saukt. Vai tu saproti to?</p>
                <p>— Jā, es saprotu, — Gaida atteica.</p>
                <p>— Nu ja, es zinu, tu neesi aprobežota, tu mīli mani
                vairāk nekā vīrieti, vai ne?</p>
                <p>— Jā, jā, — tev jātop vispirms par to, par ko tu pats
                gribi.</p>
                <p>— Nu ja. Un tad, kad mans mērķis būs sasniegts, tad
                — es nākšu pie tevis un vedīšu tevi līdz kalna galā —
                skatīt manu sauli. Vai tu mani gaidīsi?</p>
                <p>— Es tevi gaidīšu, — Gaida mechaniski atteica.</p>
                <p>— Vai un kad tas būs, to es tev solīt nevaru, gaidi, tikai
                gaidi!</p>
                <p>— Es gaidīšu, es gaidīšu!</p>
                <pb/>
                <p>— Grūts laiks mums stāv priekšā... Drīz mums jāšķiras,
                mīļā, mazā Gaida.</p>
                <p>— Jā, drīz mums jāšķiras.— Gaida klusi atkārtoja, un
                viņas galva noslīdēja zemāk.</p>
                <p>— Kad es to iedomājos, tad man krūtis sažņaudzas, —
                Valdis turpināja. — Bet mēs nedrīkstam padoties šādām
                sajūtām, — tās nomāc garu un sparu, to esmu piedzīvojis.
                Gaida, vai tu zini, ko es esmu domājis? Ka mums —
                jāšķiras pilnīgi. Ej tu savu ceļu, es savu, kļūsim katrs
                par pilnīgāko, par kādu mēs varam; un tad, kad būsim
                sasnieguši katrs sava kalna virsotni, — tad atkal meklēsim
                viens otru. Vai tu tā gribi, Gaida?</p>
                <p>— Es tā gribu, — Gaida viegli pamāja ar galvu un kā
                hipnotizēta padevās bez pretrunas viņa gribai. — ...Bet
                tikai kalni ir tie, kas nekad nesastopas... viņa sevī protestēja,
                izteikt viņa to nevarēja.</p>
                <p>— Labi, tad mēs abi esam pilnīgi brīvi. Vai tu man
                neko nepārmetīsi, saki taisnību? — Valdis gribēja nodrošināt
                savu sirdsapziņu no visām pusēm.</p>
                <p>— Nē, kā es tev ko varu pārmest! Tu man tik daudz
                laimes devi... man pietiktu visam mūžam.</p>
                <p>— Un tu man arī. Šās vasaras atmiņās es atspirdzināšos
                grūtos brīžos. Tu arvien būsi manas dzidrās laimes
                sapnis... mana spožā zvaigzne, kuras tālie stari mani
                vadīs uz priekšu, arvien uz priekšu. Tikai — paliec tā
                pati — mana Gaida, nepazūdi aiz mākoņiem, un — es
                iešu pretī savai nākotnei, savā zvaigznē lūkodamies...</p>
                <p>Ilgi vēl viņš tā runāja. Gaida visam pievienojās. Un,
                kad viņa mājās visu pārdomāja, tad viņa atzina, ka viņam
                bija taisnība. Bet arvien skumjāka tapa viņas
                sirds...</p>
                <pb/>
                <p>Ja viss būtu noticis pēc viņas prāta, tad viņa nekad
                nebūtu no viņa atstājusies. Ar viņu kopā, roku rokā tā
                būtu kāpusi uz viņa kalnu — viņa saulei pretī. Bet Valdis
                gribēja citādi. Jā, kur tad bija palikuši viņas pašas
                ideāli un tieksmes? Viņa atcerējās savu skiču grāmatu...
                Kopš viņš bija te, viņa to nebija aizkārusi. Valdis piepildīja
                visu viņas dzīvi.</p>
                <p>* * * </p>
                <p>— Es šodien aizsūtīju lūgumrakstu un dokumentus uz
                Pēterburgu, — Anita teica Gaidai, kad abas kopā pēcpusdienā
                sēdēja uz Draudzības akmens.</p>
                <p>— Jā, bija pats pēdējais laiks, — Gaida atcerējās un
                intensīvi sāka pārdomāt savu studiju lietu.</p>
                <p>— Es iešu uz Pēterburgu mākslas akadēmijā, — viņa
                teica Valdim tanī pašā dienā.</p>
                <p>— Kā tu pati gribi, negaidi no manis noteikšanas. Varbūt
                es par to ļoti priecājos, bet — tas varētu arī varbūt
                mums abiem nākt par sliktu. Tādēļ es nesaku ne jā, ne
                nē, — kā tu pati gribi, tā dari.</p>
                <p>— Tad es iešu uz Maskavu.</p>
                <p>— Es negribu tavu brīvību aprobežot, nedz arī tavu
                gribu kaut kādi ietekmēt, — Valdis apstiprināja.</p>
                <p>— Es arī nē, — Gaidas balsī bija dzirdama spītīga
                nots.</p>
                <pb/>
            </div>
            <div type="chapter">
                <head>16
                SĀNCENSIS</head>
                <p>Tad atkal dzīve ritēja kādu laiku klusā, netraucētā
                laimē uz priekšu. Gaida izsargājās kairināt Valža greizsirdību
                un nekad vairs negāja divatā ar Vilni. Adjunkts
                bija kluss un neuzbāzās viņai, par ko tā viņam dāvāja
                pieklājīgi atturīgu laipnību. Gobas kundze sāka cerēt,
                ka viss būs atkal labi.</p>
                <p>Gaida gribēja galīgi izrunāties ar tēvu un sūtīt savus
                dokumentus uz mākslas akadēmiju. Ilgi viņa šaubījās
                starp Pēterburgu un Maskavu, beidzot tomēr, lietu no
                visām pusēm pārlikusi, palika pie Pēterburgas.</p>
                <p>Mācītājs Goba pirms kādām dienām bija aizbraucis
                uz Rīgu svarīgās darīšanās. Kādās, to arī Gobas kundze
                nezināja. Viņš bija dabūjis kādu notāra ziņojumu, kura
                saturu tas tuvāk neizpauda. Kad viņš šodien pārbrauca
                mājās, tad bija drūms un sašļucis. Gaida redzēja, ka viņas
                lietas kārtošanai bija pats neizdevīgākais laiks, bet
                nevarēja vairs ilgāk vilcināt, viņa saņēma drosmi un vakarā
                iegāja pie tēva rakstāmistabā.</p>
                <p>Saruna ar tēvu bija īsa un skarba. Tēva balsi dzirdēja
                pa visu māju. Bērni izbijušies staigāja uz pirkstu galiem
                pa gaiteni. Adjunkts pabāza galvu no savas istabas.</p>
                <p>— Es neatļauju vienkārši tādēļ, ka man nav tagad
                naudas, ko tev dot, pagaidi kādu gadu vai divus... ja ne,
                skrien, kur gribi, — mācītājs Goba kliedza uz Gaidu.</p>
                <p>Māte arī iegāja rakstāmistabā, lai uzņemtos parasto</p>
                <pb/>
                <p>starpniecību starp tēvu un bērnu. Durvīs viņa sadūrās
                ar Gaidu, kas raudādama pašlaik nāca ārā.</p>
                <p>Vēlāk Gaida no mātes dabūja zināt, ka tēvs kādā biržas
                spekulācijā vai nu zaudējis visu savu krājumu, vai
                iekritis atkal ar kādu lielu galvojumu kopā ar brāli,
                dakteri Gobu. Māte nebija varējusi skaidri uzzināt, jo
                tēvs bija nevaldāmi nikns un uztraukts.</p>
                <p>Adjunkts Vilnis iegāja kollēgu mierināt, bet ar tikpat
                maz panākumiem. Likās, mācītājs Goba kļuva vēl niknāks.</p>
                <p>— Nolādēta uzdzīvotāju, krāpnieku banda! Vekseļu
                viltotāji! Goda vārda lauzēji! — dzirdēja viņu baramies.</p>
                <p>Kas tā bija par „bandu", — to nevarēja izprast, tikai
                Vilnis to ņēmās aizstāvēt, ar ko vēl vairāk sakaitināja
                savu veco amata biedru.</p>
                <p>Zināms, par studēšanu tagad Gaidai nevarēja būt ne
                runas. Tēvs bija teicis, lai jel atļaujot viņam tagad atpūsties
                no šī sitiena. Viņa atlika savu nodomu uz vēlāku
                laiku un nosprieda darīt tāpat kā Korinna: sapelnīt pati
                līdzekļus, lai nebūtu ne no viena jālūdzas. Sirds Gaidai
                kļuva smaga, žēl bija sevis, žēl arī vecāku. Viņa nopelnīs
                un atdos viņiem zaudētos grašus, viņa pelnīs un palīdzēs
                brāļiem studēt, jā — visam Gaida sapelnīs... lai
                tikai māte neskumst, lai nebaras tēvs.</p>
                <p>Noskumusi Gaida sēdēja dārza lapenē un gleznoja uz
                atlasa.</p>
                <p>— Atvainojiet, ka traucēju! — Vilnis pienākdams
                sacīja.</p>
                <p>Gaida lēni pacēla acis. Lai nākot vien, lai atsēžoties.</p>
                <p>— Es vakar negribēdams dzirdēju jūsu sarunu ar tēvu,
                — Vilnis uzsāka.</p>
                <p>— Jā, viņš jau tik stipri runāja.</p>
                <pb/>
                <p>— Jūs, Gaidas jaunkundze, gribat iet studēt?</p>
                <p>— Tas bija mans nodoms.</p>
                <p>— Gaidas jaunkundze, es jūs ļoti lūdzu, nedusmojaties,
                es priecātos, ja drīkstētu jums piedāvāt savu palīdzību,
                — Vilnis nokaunējies sacīja.</p>
                <p>Gaida klusēdama viņu uzlūkoja.</p>
                <p>— Viļņa kungs, jūs zināt, ka es no jums nekādu palīdzību
                nevaru pieņemt.</p>
                <p>— Gaida, es neesmu aizmirsis, ko jūs man teicāt... Es
                atkārtoju: es būtu neizsakāmi laimīgs, ja varētu kaut ko
                jūsu labā darīt. — Viņš apklusa.</p>
                <p>— Es jums, Viļņa kungs, no sirds pateicos, bet es nevaru
                pieņemt jūsu piedāvājumu. Nē, nē, lai cik tas vilinātu.</p>
                <p>Gaida sniedza viņam roku.</p>
                <p>Viņš to ilgi turēja savējā, tad ātri noskūpstīja. Gaida
                izrāva savu roku. Viņš aizgāja.</p>
                <p>— Kā liktenis mīl rotaļāties ar cilvēku dzīvi! Vai viss
                nevarēja būt citādi? — Gaida, Vilnim pakaļ noskatīdamās,
                nodomāja.</p>
                <p>Ar pēdējo nepatīkamo pārsteigumu mācītājs Goba
                ilgi nevarēja samierināties, un visā mājā valdīja slikta
                sajūta. Viņš zināja, ka Gaida savu nodomu bija šimbrīžam
                atmetusi un taisījās meklēt kādu skolotājas vietu,
                pirmkārt, lai sapelnītu naudu, otrkārt, lai „redzētu
                pasauli".</p>
                <p>— Manis pēc, tur es nekā nevaru teikt, lai dara pati,
                kā grib, — viņš noteica.</p>
                <p>Mācītāja kundze vakaros lūdza Dievu, lai viņš Gaidas
                prātu grozītu uz citu pusi...</p>
                <pb/>
                <p>Tā Gaidas laimē pilēja viens rūgts piliens pēc otra.
                Viņa centās aizmirsties un dzīvot tikai tagadnē; studiju
                sapnis bija izgaisis, Valdi viņa mīlēja ar dziļām sāpēm.
                Tā zināja ka drīz viņa vairs te nebūs, un kas tad būs
                ar viņu abu mīlestību — par to viņa negribēja domāt.
                Viņa tikai redzēja, ka Valža jūtas pret viņu ar katru
                dienu veidojās citādas; viņa kaislība bija gandrīz izdzisusi,
                tikai brīžiem tā uzliesmoja kā dzirkstele pelnos,
                tad drīz apdzisa un izplēnēja vienaldzībā. Dienā, citu
                klātbūtē, viņš varēja būt tik vienaldzīgs kā koka gabals,
                jā — pat galanti pieklājīgs viņš vairs nebija pret viņu
                svešu tuvumā.</p>
                <p>— Pat Alberts pret Balvu ir uzmanīgāks un mīlīgāks
                nekā Valdis pret mani tagad, — Gaida sevī domāja. —
                It kā mēs būtu jau pieci gadi apprecējušies!... Jā, jā,
                viņš nemaz nav ģimenes cilvēks, kā tas pats saka. Bet
                ko lai viņš dara, ka viņš tāds, — tā atkal viņu attaisnoja.
                Pēdējā laikā Valdis vispār maz rādījās , viņš strādāja
                savu darbu. Pagāja daudz dienu, kad Gaida viņu nemaz
                neredzēja un velti zem akmens meklēja pēc kādas zīmītes.
                Kad tas divas dienas nebija rādījies, tad zīmīte
                atradās:</p>
                <p>„Šovakar V. gr. gaidu!"</p>
                <p>Un tad viņa skrēja uz Vilku gravu ar laimē pukstošu
                sirdi...</p>
                <p>Tad atkal divas, trīs dienas viņa to neredzēja.</p>
                <p>— Ak Gaida, cik labi būtu, ja tu būtu gan Pēterburgā
                un mēs varētu vienmēr satikties. Es tagad tik labi,
                mierīgi varu strādāt... — Tā kādu vakaru, no Vilku
                gravas uz māju ejot, Valdis teica.</p>
                <pb/>
                <p>Nepatīkami Valža vārdi dūrās Gaidai sirdī. Pēdējā
                laikā jau bieži gadījās, ka viņa nebija mierā ar viņa
                domāšanu un izturēšanos; pat viņa apģērbu viņa kritizēja:
                viņš bija kļuvis vienaldzīgs pret savu ārieni un nēsāja
                tikai ērtus sporta kreklus ar mīkstām apkaklītēm
                un vienu kakla saiti tas tagad valkāja nedēļām. Šajā
                ziņā Vilnis viņai patika daudz labāk, tas arvien nēsāja
                baltas, stīvas apkaklītes un aproces, un vispār lika lielu
                svaru uz ārējo eleganci. Tikpat vienaldzīgs Valdis
                bija kļuvis arī pret viņas apģērbu: vai viņai bija mugurā
                balta, vai sarkana kleita, veca vai jauna blūze, vai
                matos bija kāda koša lenta, vai nebija nekādas, — tas
                viss viņam tagad bija gluži vienalga; viņas ārienei tas
                vairs nepiegrieza ne mazākās vērības. Viņa cietsirdība
                un saltais egoisms jau sen viņai bija dūries acīs.</p>
                <p>Jā, ar gluži citādām, kritiskām acīm Gaida tagad lūkojās
                uz savu mīļāko, un ar katru dienu arī viņai it kā
                zuda agrākā burvība.</p>
                <p>Bet lai vai kā, viņa tomēr juta, ka tā ar viņu saistīta,
                viņas sirds un dvēsele piederēja viņam. Un kad tas viņu 
                atkal karsti skūpstīja, tad tā aizmirsa visu, un viņš
                bija tas pats — skaistākais un labākais puisēns visā pasaulē,
                un par citu tad viņa nevarēja iedomāties. Ja Vilnim
                pēc tam gadījās viņai nākt pretī, tad tā ar līkumu
                izvairījās no viņa.</p>
                <p>* * * </p>
                <p>Vilnis vēroja Gaidu.</p>
                <p>Viņš nevarēja atvairīt aizdomas, ka viņa vēl arvien
                mīl Valdi, savu pirmo mīlestību. Bet redzēdams viņus</p>
                <pb/>
                <p>abus tagad kopā un novērodams Valža vienaldzīgo izturēšanos
                pret Gaidu, viņu reto satikšanos, viņš atkal nosprieda,
                ka tas nevar būt Valdis, bet laikam būs kāds
                cits pilsētā. Viņam to vajadzēja dabūt zināt, un viņš negribēja
                atmest savas cerības, iekams bija pārliecinājies,
                ka Gaidas sirds neatgriežami pieder citam Ja jau Gaida
                gribēja iet studēt, tad nopietnas briesmas zaudēt viņu
                vēl nevarēja draudēt.</p>
                <p>Ēriks Vilnis zināja, ka vakaros Gaida strādāja augšā.
                Kādu vakaru viņš iegāja savā istabā un atkal domāja
                par viņu, klausīdamies katrā troksnītī, kas nāca no
                augšas. Viņam likās, it kā Gaidas durvis lēni vērtos,
                bet pa trepēm kāpjam viņš nedzirdēja. Tad augšā viss
                palika kluss. Ko gan viņa tik klusi varēja darīt? Viņš
                izgāja gaitenī un paglūnēja pa trepēm augšā: durvis
                bija pievērtas mazā spraugā. Izgājis laukā, tas paskatījās
                uz viņas logu — arī tur viņu nemanīja. Pa gatvi
                smilkstēdams skrēja Vilkacis. Vilnis uzsvilpa, bet suns
                nelikās dzirdot. Tad viņš ieraudzīja, ka tas dzenas pakaļ
                Gaidai, kas patlaban gāja pār tiltu. Lēni adjunkts soļoja
                arī uz tilta pusi. Gaida jau viņa acīm bija izzudusi.
                Kur tā viena pati vakarā gāja? Taču ne uz mežu? 
                Viņš gāja uz priekšu pār nopļauto rudzu tīrumu. Grāvmalē
                atsēdās un gaidīja, kad Gaida nāks atpakaļ. Nez',
                kur viņa varēja palikt? Taču būs mežā iegājusi — tāds
                pārgalvīgs meitēns! — Viņš vēl pasēdēja kādu laiku un
                tad gāja uz priekšu — mežā... Ka kāds viņu nenobaida!...
                Viņš to apsargās, paglābs — te gravā kādreiz vilki
                redzēti... Atsēdās atkal uz celma un raudzījās apkārt.
                Bet viņas nebija. Pašlaik tas gribēja celties un iet,
                kad viņam likās, it kā būtu dzirdējis soļus. Zari iebrīkšējās...
                Jā, tur divi nāca, saķērušies. Vilnis pagriezās</p>
                <pb/>
                <p>uz otru pusi, negribēdams traucēt nācējus, nolieca galvu
                un ar spieķi urba sūnās. Nācēji pagāja garām, viņu neievērodami.
                Vilnis ziņkārīgi pacēla galvu... Viņa sirds
                gandrīz apstājās pukstēt... Tā bija Gaida! Bet tas otrs,
                kas tas bija? Vilnis piecēlās un sekoja viņiem notālēm
                līdz meža malai. Tur Gaida ar savu mīļāko apstājās, sarunājās
                un skūpstījās; un tad viņa steigšus aizgāja...
                viņš, Gaidas mīļākais, vēl palika stāvam. Tagad arī to
                Vilnis pazina. Viņš savilka rokas dūrēs, sakoda zobus,
                tā ka tie iečirkstējās... Pirmā acumirklī viņš bija gatavs
                mesties virsū savam laimīgajam sāncensim, bet
                apdomājās. Tas būtu par daudz smieklīgi — ar dūri uzbrukt
                no muguras. Nē, viņš to nošaus divkaujā kā suni!...
                gan viņš iemeslu atradīs.</p>
                <p>Valdis gāja uz priekšu, Vilnis dziļāk mežā.</p>
                <p>— Tad tomēr tas ir viņš, sasodītais knēvelis!</p>
                <p>Tad Vilnis lūkoja atcerēties visus sīkumus, kā Valdis
                ar Gaidu satikās dienā citu sabiedrībā, un viņam viss likās
                gluži neiespējami... Nekad viņš Valdī pēdējā laikā
                nebija novērojis ne mazāko iemīlēšanos. Gaida gan
                Valdim šad tad uzmeta pa sirsnīgam skatam, bet viņš —
                nekad.</p>
                <p>Mežā — krēslā... Kā viņi tur varēja mierīgi satikties?
                — Viņš pats — viņš paliktu traks, ja viņš te sastaptos
                ar Gaidu un skūpstītos...</p>
                <p>Jā, Gaida bija zudusi viņam uz visiem laikiem. Tādēļ
                viņa tā dzinās uz Pēterburgu, tagad tas visu saprata.
                Un viņš bija piedāvājies palīdzēt. Jā, viņa nevarēja
                pieņemt.</p>
                <p>Otrā dienā Ēriks Vilnis atkal aizbrauca uz Rīgu, aizbildinādamies</p>
                <pb/>
                <p>ar svarīgām tēva veikala darīšanām...</p>
                <p>Ar nākošo pastu mācītājam Gobam atnāca no adjunkta
                ziņa, ka viņš vairs uz Randavu atpakaļ nenākšot. No
                Gaidas tas pat nebija atvadījies. Gaida nevarēja saprast,
                kas atkal ar Vilni noticis. Bet viņa bija ļoti apmierināta,
                ka tas aizbraucis, jo jutās brīvāka...</p>
                <p>— Taču beidzot viņš saprata! — viņa domāja.</p>
                <pb/>
            </div>
            <div type="chapter">
                <head>17
                GĀJU PUTNI AIZLAIŽAS</head>
                <p>Augusta mēnesis bija jau vidū. Dienas kļuva manāmi
                īsākas, vakari tumši, tumši. Gāju putni bariem laidās uz
                dienvidiem...</p>
                <p>Anna Petrovna šuva un lāpīja. Mācītāja kundze atkal
                cepa un vārīja, un jau veselu nedēļu baroja Kārli ar ogu
                virumiem, medu un citiem gardumiem; Viļam bēra pilnas
                kabatas ar saldumiem un cepumiem... Atkal viņas
                gāju putni, lielie bērni, aizlaidīsies no ģimenes perēkļa,
                tāpat kā stārki jau bija aizlaidušies...</p>
                <p>Un tad vienu dienu mācītājmuižā tapa klusāks, —
                viņi bija prom. Mācītāja kundze sērodama puiku istabā
                kārtoja viņu atlikušās lietas, vecās drēbes, nomītos zābakus.
                Viļa blūzītē noslaucīja asaras... Izdzirdusi koridorī
                Gaidas balsi, apmierinājās. Vēl vismaz viņa bija
                te. Bet cik ilgi? Kurp tā dosies prom no mājas? – –
                Gar logu raudādams pagāja garām Krustiņš, Velta rādamās
                pakaļ. Nebija vaļas ilgi sērot, — māte aizsteidzās
                pie mazajiem.</p>
                <p>Anita arī jau sāka posties uz Pēterburgu. Viņa bija
                priecīgi uztraukta. Tai bija žēl Gaidas, kas kļuva arvien
                skumjāka, kad Anita ierunājās par braukšanu. Gaida
                tagad bieži nāca pie Anitas, izsargājās draudzenes priekšā
                plātītīies ar savām spirgtajām jaunajām dzīves cerībām,
                šad tad arī Valdis sēdēja ar viņām kopā, bet pa
                lielākai daļai tas strādāja pats savu darbu. Gaida iekšķīgi</p>
                <pb/>
                <p>viņam bargi pārmeta, ka tas pašas pēdējās divas nedēļas
                negribēja izlietot pēc iespējas, lai būtu kopā ar
                viņu. Viņa bija greizsirdīga uz viņa darbu un tagad
                ienīda to, bet to viņa tam neteica.</p>
                <p>Uz septembra sākumu Valdis ar Anitu taisījās aizbraukt.
                Valdis nožēloja, ka viņam jāved Anita, citādi
                varētu vēl palikt pāris nedēļas šeit un — mierīgi strādāt,
                — tā viņš pats teica. Esot tagad te labi iestrādājies
                un gribētu te pabeigt to darbu.</p>
                <p>— žēl gan, ka tu, Gaida, nebrauc līdz, es jūtos tagad
                tik omulīgi, mana saldā, mazā Gaida... viņš čukstēja
                un cieši spieda viņu sev klāt.</p>
                <p>Tikai vēl viena nedēļa palika. Gaidai ar katru dienu
                zuda prieka sajūta. Katra satiksme Vilku gravā viņu
                pildīja ar sāpīgu laimi...</p>
                <p>— Tagad nāc katru vakaru šurp, — priekš šķiršanās,
                — Valdis atvadoties teica klusi.</p>
                <p>Viņa nāca nepretodamās. Viņa redzēja, ka Valža kaislība
                katru vakaru uz īsu brīdi uzliesmoja, tad atdzisa,
                un viņš vienaldzīgi viņu pavadīja līdz eglei ...</p>
                <p>Gaidai kādreiz likās, ka viņa pati gaidītu pēdējo dienu
                drīzāk pienākam. Vai tas varēja būt? Smaga vienaldzība
                arī viņu pārņēma...</p>
                <p>— Katrai lietai ir savs gals! — viņa noteica sevī un
                iesmējās rūgti. — Vai es vairs nemīlu? — viņa sev jautāja.
                Viņai likās, ka arī viņa to skūpstītu vienaldzīgāk,
                un ka viņa skūpsti to vairs itin nemaz tā nesaviļņo kā
                agrāk, kad viņam, tai pieskaroties vien, jā, — pat no
                viņa dvašas vien tai jau gāja kā uguns kvēle pa visu
                miesu... Jā, šī pazīstamā elektriskā strāva jau labu</p>
                <pb/>
                <p>laiku kā bija apdzisusi, un viņa nejuta ne mazāko uztraukumu
                Valža tuvumā.</p>
                <p>— Lai viņš brauc arī projām! — Gaida teica pie sevis,
                it kā viņas varā būtu bijis to atturēt! — Valdis ir tāds
                šaurs egoists; nekad viņš man nespētu dzīvot un prasītu
                arvien, lai tikai es viņam dzīvoju... Nē, nē, tas nav
                taisnība — viņš taču deva viņai brīvību — lai viņa iet,
                kur grib! Jā, — viņš ir liberāls cilvēks!... Un viņš sēdēja
                pie savām grāmatām, sēdēja un rakstīja, zinādams,
                ka viņa ar Anitu ir gravā.</p>
                <p>Tik divas dienas priekš prombraukšanas Valdis meta
                mieru, lai dzīvotu ar meitenēm kopā visu dienu. Bet
                drīz tam kļuva garlaicīgi, un ne līdz vakaram viņš neizcieta.</p>
                <pb/>
                <p>— Šovakar neiesim uz Vilku gravu, nāc rīt! — viņš
                klusi viņai teica, ka Anita nedzird.</p>
                <p>— Neiesim, — Gaida atbildēja.</p>
                <p>Viņš īsi paspieda viņas roku un aizgāja.</p>
                <p>Rīt bija pēdējā diena, bet Gaida bija vienaldzīga.</p>
                <p>— Rīt mēs šķirsimies, un es — esmu vienaldzīga! —
                viņa pati brīnījās. — Mana mīlestība pārgājusi — paldies
                Dievam! Nu ir gana izmīlēts, nu būs miers... Cik
                labi, ka mēs neprecējāmies! Anitai taisnība. — Tagad
                —es negribētu iet ar viņu pie altāra, tiešām ne! Cik
                briesmīgi vajag būt, kad pie šādas apziņas nāk, kad
                jau ir saistīti! Cik labi, ka es esmu brīva!... Viņš man
                bija dievs ... tagad redzu, — cik daudz viņam trūkst no
                dievības un cik maz viņš sakrīt ar manu ideālu. Pat
                skaists viņš nav. Vilnis ir daudz skaistāks par viņu un
                pēc rakstura daudz simpātiskāks, ārēji — elegantāks;
                pie Valža zemnieks arvien cauri spīd, lai vai kādā modes</p>
                <pb/>
                <p>uzvalkā tērpies, nelīdz ne mākslinieciskā kakla saite!
                ... Jā, lai brauc viņš laimīgs ... tik daudz rūgtuma
                man darījis, tā mocījis, tā pazemojis! Es viņu viegli
                aizmirsīšu...</p>
                <p>Bet tad viņa domās atcerējās visu vasaru, dienu pēc
                dienas... kā tā viņu pirmo reizi redzēja, — kā laivā
                viņš atkal pirmo reizi viņu skūpstīja... tad pirmo reizi
                Vilku gravā... Viss tas bija tik neizsakāmi jauki bijis,
                un viņa sajuta siltu pateicību savā sirdī pret cilvēku,
                kas tik maz sakrita ar viņas ideālu. Viņa sēdās pie loga
                un šuva kādu rokdarbu. — Tas bija viņam — eļļas
                krāsām gleznots atlasa spilvens. To viņa tam dāvinās
                par piemiņu, — kur viņam grūtos brīžos atlikt savu
                galvu.</p>
                <p>— Mīļais Valdi... Ardievu! Ardievu! Vēl pēdējie
                dūrieni — un darbs bija pabeigts. Tad viņa uzlika savu
                galvu uz spilvena un raudāja...</p>
                <pb/>
            </div>
            <div type="chapter">
                <head>18
                ŠĶIRŠANĀS</head>
                <p>Tā diena bija klāt.</p>
                <p>Valdis ar Anitu pēcpusdienā atnāca mācītājmuižā atvadīties.</p>
                <p>Gaidai šodien piepeši, kur radās, kur ne, — uznāca
                tādas briesmīgas skumjas, ka ar pūlēm tik varēja savaldīties.
                Visiem dūrās acīs viņas lielā nopietnība, bet
                visi to izskaidroja tā, ka viņa cieš, nevarēdama Anitai
                braukt līdz.</p>
                <p>— Varbūt nākamo gadu Gaida arī varēs studēt, —
                Gobas kundze teica, Gaidu mierinādama, — vajadzēja
                tagad nākt tai nelaimei!</p>
                <p>Valdis vēroja Gaidu. Arī viņam bija viņas žēl.</p>
                <p>— Tu nāksi vakarā? — viņš klusi prasīja.</p>
                <p>— Jā, — Gaida īsi apsolīja.</p>
                <p>Atvadoties viņa iedeva viņam papīrā iesietu atlasa
                spilvenu.</p>
                <p>Vakarā Valdis jau mežmalā Gaidu sagaidīja. Viņš
                tai pateicās par balvu. Tik grezns spilvens nemaz neiederoties
                viņa tik visai pieticīgajos apstākļos. Nekas,
                viņš to glabāšot rūpīgi — kumodes atvilktnē. Gaidai
                asaras saskrēja acīs. Tā viņš saprata viņas dziļās jūtas!</p>
                <p>Abi klusēdami gāja gar gravu uz priekšu. Zem gobas
                atsēdās. Gaida atslēja galvu rokās.</p>
                <p>— Gaidītā! — Valdis lēni vilka meiteni sev klāt.</p>
                <pb/>
                <p>Tā šņukstēdama pielika savu galvu pie viņa krūts.
                Viņš ļāva tai izraudāties. Mazliet apmierinājusies, Gaida
                pacēla galvu un nopietni sacīja:</p>
                <p>— Skūpsti mani!</p>
                <p>Viņš uzspieda uz viņas lūpām ilgu skūpstu.</p>
                <p>— Vēl, vēl! — viņa teica.</p>
                <p>Un viņš skūpstīja vēl un vēl.</p>
                <p>— Diezgan! — viņa svarīgi noteica un piecēlās.</p>
                <p>— Gaidītā, pagaidi! — Valdis aiz rokas rāva Gaidu
                atpakaļ, kad tā gatavojās iet.</p>
                <p>— Nē, iesim! — viņa traucās uz priekšu.</p>
                <p>— Maziņā, vēl vienu brītiņu paliec, vienu mazu, tikai
                mazu ... — Viņš lūdzās.</p>
                <p>Viņa neklausījās, bet gāja, viņš sekoja. Tad tas satvēra
                viņu ar abām rokām un turēja ciet.</p>
                <p>— Nē, nē, nē! — viņa atgaiņājās un ar varu rāvās
                prom.</p>
                <p>Vēl mežmalā pie egles Valdis lūkoja Gaidu pārrunāt,
                bet viņa neļāvās.</p>
                <p>— Un tagad es tevi skūpstīšu — pēdējo, pēdējo reizi.
                —Gaidas balss aizrāvās, viņa skūpstīja viņu, un viņas
                asaras plūda pār viņa saulē brūni nodegušajiem vaigiem.</p>
                <p>Arī Valža sirds piepeši raisījās, un viņa acis tapa
                valgas — viņam kļuva ļoti žēl mīļās meitenes.</p>
                <p>— Ardievu! — Gaida it kā ar varu izgrūda, tad izrāvās
                no viņa rokām un ātri ātri steidzās projām kā
                viesulis.</p>
                <p>— Gaida, mana Gaidītā, gaidi mani! — Valdis aizsmakušā
                balsī nosauca viņai pakaļ... Liela asara noritēja
                pār viņa vaigu. Tā bija viņa paša asara ...</p>
                <p>Kad Gaida jau bija labi gabalā, Valdi piepeši pārņēma
                līdz šim neparasta nožēla — vienu acumirkli tik
                — viņš sajuta karstu vēlēšanos redzēt viņu vēlreiz, sacīt
                viņai kaut ko, ko īsti, pats nezināja, viņam likās,
                ka tas bija piemirsis kaut ko svarīgu. Viņš skrēja viņai
                pakaļ, gribēdams to panākt. Bet viņš tikai redzēja, ka
                viņa aiz tilta pazuda muižas gatvē.</p>
                <p>Valdis ieslēdzās savā istabā un smagi nokrita uz gultas
                — uz viņas dāvātā spilvena...</p>
                <p>* * * </p>
                <p>Gaida stāvēja pie sava loga un lūkojās tumšajās
                zvaigžņotās debesīs ...</p>
                <p>Tas — bija ...</p>
                <p>Kas nu — būs?</p>
                <p>— Es esmu mierīga, — viņa lūkoja sev iestāstīt un
                noslaucīja pēdējās asaras.</p>
                <p>Tas nu ir — pagājis, tam tā bija jānāk.</p>
                <p>Gaida sajuta, ka atkal viena dzīves nodaļa noslēgta.
                Un apziņa, ka taisni šī nodaļa nekad vairs neatkārtosies,
                — tā bija ļoti sāpīga. Kas nu varētu nākt, kādas
                izredzes ir nākotnei, to viņa nevarēja iedomāties, kā
                vispār neko, kas tai vēl varētu prieku darīt; pat ja tēvs
                tagad teiktu: „Ej studē, līdzekļus es sagrabināšu, aizņemšos,"
                viņu tas neaplaimotu. Tai vairs nebija nekādu
                vēlēšanos, itin nekādu. Kā akmens uzgūlās nākotne uz</p>
                <pb/>
                <p>sirds un to spieda... Ar visām drēbēm Gaida vēlu, vēlu
                iekrita gultā un aizmiga.</p>
                <p>Otrā rītā piecēlās, pārģērba saburzītās drēbes, nomazgājās
                un saķemmējās. It kā vieglāk kļuva. Skatījās pa
                logu uz Gailēniem.</p>
                <p>— Viņa vairs tur nav!... — Sirds it kā ievaidējās.</p>
                <p>Nogāja lejā dārzā, gar upmalu, tad uz mežu; gar Vilku
                gravu klejoja visu dienu, kā meklēdama... — Kur
                palika mana tagadne? — žēli prasīja.</p>
                <p>Vējš iešalcās koku galotnēs, nokrita retas dzeltenas
                lapas...</p>
                <p>Neizsakāmi grūta bija pirmā diena. Tai sekoja daudz
                citas dobjās sāpēs un skumjās. It kā vienaldzīgāk kļuva
                viņai; arvien tālāk atgāja pagātnē tagadne. Viņai bija
                it kā viņa dzīvotu ārpus laika.</p>
                <p>Visa pasaule viņai likās kā izmirusi pēc Valža aizbraukšanas.
                Neēdusi, nedzērusi, viņa caurām dienām
                maldījās apkārt pa mežu, tur klausīdamās pazīstamās
                skaņās, kurās abi kopā bija klausījušies. Viņai likās, ka
                būtu izdzirdusi viņa balsi... ka nupat viņš te vēl būtu
                bijis un katru acumirkli viņš varētu atkal rasties viņas
                priekšā. Tur aizā pie avotiņa viņi bija sēdējuši, zem
                lazdiem paslēpušies un skatījušies, kā pilīte pēc pilītes
                tecēja zemē ... Saujā viņa bija avota ūdeni tecinājusi
                un viņam devusi dzert, tad viņš bija dzirdinājis viņu,
                un valgas piles, saulē vizuļodamas, gar pirkstiem bija
                tecējušas klēpī... un tad tie viens otram bija roku likuši
                uz sirds un klausījušies, vai viņi vēl mīl tāpat arvien
                ... Un tad viņi bija atkal smējušies, kā meža gari
                un skūpstījušies ... tad klusēdami sēdējuši un jutuši tik
                viens otra tuvumu. Un tas bija tik saldi, un cita nekā</p>
                <pb/>
                <p>viņiem nevajadzēja, nekādu vēlēšanos viņiem nebija... </p>
                <p>Tik tagad viņa saprata, cik dziļi tā viņu mīlēja, tagad,
                kur viņš to bija vienu atstājis. Tik tagad viņa īsti
                zināja, kas ir mīlestība... Kā uguns tā dedzināja viņas
                miesu, kā vētra tā plosījās viņas sirdī — to rāva gabalos.
                Asinis tās bija, ko viņa raudāja, viņas sirds asinis.</p>
                <p>Rudens mirstošās dabas bēdīgā apkārtne darīja viņai
                labu — tā sakrita ar viņas jūtām. Mežā tapa dzidrs, bālā
                rudens saule spīdēja cauri kailajiem kokiem. Vēl
                dažas lapas turējās, bet vētra arī tās vienu pēc otras noplucināja
                bez žēlastības... Visi taciņi un celiņi bija
                pilni čaukstošu lapu. Aizvien klusāks tapa mežā ...
                Pēdējie gāju putni bija aizlaidušies. Arī mācītājmuiža
                stāvēja vientuļa, bez koku zaļās segas virs jumta. Stārku
                ligzda rēgojās tukša, atstāta ozola galotnē... Pelēki,
                smagi mākoņi vilkās pār debesīm ...</p>
                <p>Kā citādi viss bija bijis vasarā! Viņas vasarā, viņas
                vasarā...</p>
                <p>Vilku grava tagad Gaidai likās kā kapsēta, kur tā aprakusi
                savu mīlestību. Viņa stundām sēdēja zem gobas,
                galvu rokās atslējusi un sapņoja par vasaru... Pie avotiņa
                viņa atspirdzināja savu noskumušo dvēseli... asaras
                birdināja avotiņā...</p>
                <p>Katru kociņu viņa apskatīja, vai tur kas nav palicis
                no viņa. Jā, šeit viņš bija iegriezis viņas vārdu, tur nerātni
                atplēsis bērzam tāsi, kurā viņai ogas lasīt... tur
                atkal nolauzis zaru spieķim, ar ko lēkt pāri strautam...
                visur tā atrada viņa pēdas...</p>
                <p>Kad rudens vējš auroja mežā un šalca koku galotnēs,
                tad viņai likās, ka viņa dzirdētu Valdi saucam: „Gaidītā,
                Gaidītā!"... Viņa gāja klausīdamās un meklēdama. Vējš</p>
                <pb/>
                <p>sārtoja viņas vaigus, bet viņa nejuta aukstumu. Ar vaļēju
                mēteli, izpūrušiem matiem viņa gāja arvien tālāk.</p>
                <p>Vakaros vēlu viņa iekrita savā gultā un drīz aizmiga.
                Viņas jaunais, veselīgais miegs tai deva atpūtu. Gaida
                mēģināja lasīt, gleznot, spēlēt klavieres, vēlēdamās aizmirsties,
                bet nekas nelīdzēja — visur tā redzēja tikai
                viņu, visur tai skanēja ausīs viņa balss. No cilvēkiem
                viņa vairījās un dzīvoja viena pati pa lauku jeb savā
                istabā ieslēgusies. Tur viņa sēdēja pie loga un rakstīja
                neskaitāmas vēstules Valdim, tad atkal saplēsa tās un
                papīra strēmeles kaisīja vējā.</p>
                <p>Viņa tam jautāja, kāpēc viņš to ir atstājis, vai viņa
                diezgan nav viņu mīlējusi? Vai kāda cita viņu vairāk
                mīlēs? ... Nē, nē, viņa nevēlējās pārmest... viņas puisēns
                nebija ļauns, viņš tikai vēlējās netraucēts steigties
                pretī nākotnei, savai zvaigznei... viņa nestāsies
                tam ceļā. Lai viņš iet, lai kāpj savā saules kalnā, viņa
                ies savu ceļu, varbūt arī kalnā...</p>
                <p>— Valdi, ja tu zinātu, kā es ciešu!... tu nāktu pie manis
                — acumirklī — tu teiktu atkal mīļus vārdus, ja tik
                tu to zinātu!... </p>
                <p>Dažreiz viņa gāja garām Gailēniem, kas viņai arī likās
                kā izmiruši... </p>
                <p>Uz Draudzības akmens viņa apsēdās, piemiedza acis
                un sapņoja, — atkal ir vasara... Saule spīd un karsti
                dedzina... visapkārt atkal dzīvība, prieks un laime...</p>
                <p>Gaida vairs nesmējās skaļi pa visu māju, jā, — viņa
                pat nesmaidīja vairs.</p>
                <p>— Es esmu nelaimīga! — viņa sevī atkārtoja, lūpā
                kozdama. — Kāds sāpīgs vārds!</p>
                <pb/>
                <p>Reiz viņai ienāca prātā, ka viņš varbūt rakstīs. Tad
                viņa gaidīja katru pasta dienu. Viņi bija norunājuši nesarakstīties
                — Valdis tā bija vēlējies. Bet ko varēja zināt,
                varbūt viņš nevarēja nociesties nerakstījis... Un
                viņa gaidīja un gaidīja — veltīgi.</p>
                <p>Tad atkal viņa skrēja uz Vilku gravu un izstiepa rokas... 
                Un rūgti pārmetumi lauzās pār viņas lūpām: viņš
                papriecājās ar mani kā ar puķi — vienu dienu... tad
                apnika, smarža vairs nereibināja... Otrā dienā — atstāja
                — aizmirsa...</p>
                <p>Kādu nakti viņa sapņoja par Valdi. Viņš atkal bija
                šeit. Viņi sēdēja kopā dārzā uz sola pie rozēm. Pusdienas
                saule lēja savu silto gaismu pār viņiem. Viņi izstiepa
                rokas, un mirdzošie zelta stari tecēja, dedzinādami
                caur viņu pirkstiem, viņi smējās dzidrā, saulainā
                priekā...</p>
                <p>Pamodās un atkal aizvēra acis. Bet sapnis bija izsapņots.
                Tomēr sirds kļuva priecīgāka. Viņš laikam domāja
                par viņu, ja rādījās sapnī...</p>
                <p>Kādreiz Gaida stāvēja lielceļa malā un skatījās, ka
                tas aizgāja tālumā kā balts paklājs uz pasaules ceļa. Tur
                aiz rugāju lauka tas ar līkumu aizvijās un pazuda mežā... 
                Tur viņš bija aizbraucis... Un viņa it kā gaidīja,
                ka viņš varētu atgriezties...</p>
                <p>Tālumā viņa izdzirda pasta zvārgulīšus skanam.
                Viņš nāk, viņš nāk! — viņas sirds sāka strauji pukstēt,
                — viņš nāk! — viņa, kā noreibusi, sauca un skrēja
                pretim.</p>
                <p>Rati piebrauca un apturēja.</p>
                <p>— Gaida! — viņai pretī sauca Ēriks Vilnis.</p>
                <pb/>
                <p>Viņa neveikli pasmaidīja un pamāja ar galvu. Vilnis
                gribēja izlēkt no ratiem, bet Gaida pakratīja ar roku un
                pati iekāpa pie viņa ratos; abi iebrauca mājās.</p>
                <p>Mācītāja kundze izbrīnījusies skatījās pa logu un tad
                steigšus iznāca pretī.</p>
                <p>* * * </p>
                <p>Naktī Gaida izlēca pa logu. Vilnis apakšā savā istabā
                dzirdēja ko smagi zemē nokrītam... Pieskrējis pie loga,
                viņš ieraudzīja Gaidu guļam zemē. Ar vienu lēcienu pa
                logu, viņš bija viņai līdzās un uzcēla to. Viņa bija bez
                samaņas.</p>
                <pb/>
            </div>
            <div type="chapter">
                <head>19
                NĀVES GRĒKS</head>
                <p>Gaida sēdēja savā istabā šūpļa krēslā pretim logam
                un raudzījās pelēkajās oktobra debesīs. Klēpī viņai gulēja
                vēstule, kuru šodien viņa bija saņēmusi no Balvas.</p>
                <p>Balva rakstīja:</p>
                <p>Mīļā Gaida!</p>
                <p>Mēs vairs ilgāk nevaram atlikt tās kristības. Nākamo
                svētdien mēs kristīsim mūsu mazo puisīti. Viņš tāds sīciņš,
                tik vārgs — māmiņa pastāv, ka jākristī — es jau
                vēl pagaidītu, kamēr tu pilnīgi izveseļojies. Vajadzēja ar
                Tev taisni tagad saslimt! — Onkulis Mārtiņš tētim bija
                rakstījis, ka nu jau Tu esot gandrīz pavisam vesela.
                Ēriks gan solījās svētdien būt kā krusttēvs, bet man
                būtu ļoti žēl, ja Tevis trūktu. Negribēju tagad neko vairāk
                rakstīt, es tomēr ceru, ka mēs svētdien tiksimies.
                Nav man arī daudz laika, Tu zini, — es tagad esmu visu
                dienu aizņemta ar bērnu, jo pati viņu baroju, pati arī
                auklēju. Tā kā viņš veselu mēnesi par agru piedzima,
                tad viņam vajadzīga rūpīga kopšana, un to es nevaru
                svešam uzticēt. Ne dienu, ne nakti es neaizeju no šūpulīša.
                Kas tā par savādu jaunu dzīvi, jaunu jūtu pasauli,
                kuru tagad izbaudu, to tu nevari iedomāties. Es jūtu, ka
                ar katru dienu mana dzīve kļūst pilnīgāka, jā, — es varētu
                teikt — tikai tagad es esmu pilnīgi laimīga. Es nekad
                nedomāju, ka vēlreiz to varēšu par sevi teikt... Tu
                zini, ka es precēdamās slēdzu ar dzīvi zināmu kompromisu.
                .. māmiņa mani pa daļai piespieda. Un tagad es</p>
                <pb/>
                <p>viņai esmu ļoti pateicīga, jo tagad es redzu, ka sievietes
                lielākā laime ir bērns. Tici man, iekāms sieviete nav izbaudījusi
                mātes stāvokli, — viņa vēl nepazīst pati sevi,
                un viņas jūtu bagātības guļ neizsmeltas. Albs man tagad
                it kā otrā vietā, lai gan viņš taisni tagad man ar katru
                dienu kļūst mīļāks, arī — bērna dēļ. Bērns tagad pilda
                visu manu dzīvi, un man cita nekā vairs nevajag. Kā es
                ilgojos viņu Tev parādīt! Nāc, Tu redzēsi, cik viņš mīļš,
                cik jauks.</p>
                <p>Paliec nu vesela, es Tevi svētdien gaidīšu.</p>
                <p>Balva.</p>
                <p>P. S. Albs liek sirsnīgi sveicināt un lūgt, lai krustmātes
                netrūktu. Labas dienas visiem!</p>
                <p>T. p.</p>
                <p>Gaida vēlreiz izlasīja vēstuli un atkal nogrima domās.
                Šodien otrdiena. Līdz svētdienai viņa cerēja tikt uz kājām.
                Viņa brauks katrā ziņā uz kristībām. Projām no
                Randavas, kaut vai uz īsu laiciņu — to viņai vajadzēja.
                Rīgā tā arī apjautāsies pēc kādas vietas.</p>
                <p>Trīs nedēļas Gaida slimoja pēc tā „kritiena"... Nāvīgs
                tas nebija bijis, nē — viņai jau bija sīksta dzīvība; tāds
                nieka „kritiens" to nespēja nomākt... Tikai labo kāju
                viņa bija stipri izmežģījusi — dakteris Liepzieds to bija
                iegrozījis, bet vēl nevarēja droši uzmīt, un pa trepēm
                tikai ar grūtībām varēja tikt lejā. Viņa nekur negāja,
                lielāko daļu laika pavadīja savā istabā, klusi nogrimusi
                savā darbā. Pret visu apkārtni viņa bija vienaldzīga,
                ne lasīt, ne rakstīt nevarēja, tikai sēdēja krēslā, skatīdamās
                pa logu vēlā rudens pelēkajā tālē un domādama... 
                Kad logam pretī liepu galotnes vētrā šūpojās, tad
                mazliet saviļņojās arī Gaidas krūtīs straujākas jūtas.</p>
                <pb/>
                <p>Kādreiz, kad nakts tumsā no vecā ozola atskanēja pūces
                nejaukie ķērcieni, tad Gaida baismu platām acīm
                raudzījās visapkārt, it kā gaidīdama vēl kādu nelaimes
                sitienu...</p>
                <p>— Gaida, vai tu nožēlo? — vienmēr kāda balss viņai
                jautāja.</p>
                <p>— Nē, nē, es nenožēloju, — viņa strauji protestēja. —
                Viss nāca, kā tam bija jānāk... Tas viss bija labi, viss,
                it viss..</p>
                <p>Bet tagad, tas šausmīgi sāpīgais tukšums visapkārt? ...
                Tur nekā nevarēja darīt, — tas viss bija jāpārcieš. Tikai
                grūti, pārāk grūti tas nācās...</p>
                <p>Kādreiz pēc pusdienas Gaida palika kādu stundu lejā
                palasīt avīzes, paklausīties, kā tēvs ar adjunktu sprieda
                par politiku. Vilnis tādās reizēs bija ļoti priecīgs.
                Viņš bija ļoti uzmanīgs un centās viņai no acīm nolasīt
                katru vēlēšanos. Viņa pamazām pierada pie viņa pakalpojumiem 
                un tos bieži izlietoja. Viņš bija tik bezgala
                labs pret viņu, lai gan tā viņam nekā laba nekad nedarīja.</p>
                <pb/>
                <p>Reizēm Gaida sēdēja viesu istabā pie kurošās krāsns,
                un Ēriks Vilnis viņai lasīja priekšā. Viņa klausījās, skatīdamās
                gailējošās oglēs; brīžam tā viņā ilgi nolūkojās,
                it kā pētīdama viņa vaibstus. Kad viņš šādu viņas skatu
                uztvēra, tad arvien nosarka un neveikli lasīja tālāk.</p>
                <p>Viņa balss bija ļoti silta, maiga, ar visu varu tā zagās
                Gaidas sirdī.</p>
                <p>Kādreiz, kad nebija tēva, Vilnis veda viņu pa trepēm
                augšā, viņas stāvu vārīgi balstīdams. Viņš jau labprāt
                būtu to savās rokās uznesis, bet viņa neļāvās. Viņa manīja,
                ka viņš bija uztraukts tādās reizēs un tāpēc izsargājās
                ieskatīties viņa acīs. Pirmās reizes, tā abiem augšā</p>
                <pb/>
                <p>ejot, viņa pati bija gluži vienaldzīga; bet tad reiz tā
                pieķēra sevi... viņai nemaz nebija nepatīkami, kad viņš
                to atkal it kā neviļus piespieda sev klāt ciešāk nekā
                vajadzētu. Kā dzelta viņa tad atrāvās.</p>
                <p>Kas tas bija? Viņai likās, ka tai bija patīkami sajust
                viņa miesas siltumu... Vai tas varēja būt? Viņa apņēmās
                sevi pārbaudīt.</p>
                <p>Nākošā dienā atkal abi lasīja salonā ilgāku laiku. Kad
                metās krēsla, viņa piecēlās, un viņš piedāvāja tai savu
                roku. Abi lēnām gāja pa tumšo gaiteni un tad kāpa pa
                trepēm augšā.</p>
                <p>— Es esmu nogurusi, — Gaida klusi sacīja.</p>
                <p>— Atbalstieties ciešāk uz manu roku, — Vilnis teica
                un vilka viņu sev klāt. Gaidai paslīdēja kāja un viņa
                būtu nokritusi pa trepēm, ja viņš to abām rokām nebūtu
                satvēris... Viņš to vairs neizlaida no rokām un lēnām
                nesa augšā. Gaida skatījās projām un klausījās, kā viņš
                karsti elpoja un viņa sirds manāmi pukstēja. Arī viņas
                sirds nebija gluži mierīga, to viņa skaidri manīja. Tas
                bija tikai īss mirklis... Un kad viņš atvēra durvis un
                vilcinādamies to nolika zemē, tad viņa skaidri sajuta
                vēlēšanos — vēl mazu, kaut vai pusmirklīti — palikt viņa
                tuvumā. Viņa pamāja ar roku, un, kā katrreiz, viņš
                lēni aizvēra durvis un kāpa lejā.</p>
                <p>Gaida mēģināja izprast savas jūtas. Kas tas bija, kas
                notika ar viņu? Viņa bija uztraukta, to viņa nevarēja
                noliegt, šo uztraukumu viņa pazina, un — sārtums pārklāja
                viņas seju... Vai tas varēja būt? Jā, jā, tā tas bija:
                gluži tās pašas jūtas, kas bija, kad Valdis to kādreiz
                nesa pār strautu jeb cēla. Nemaz, it nemaz Vilnis viņai
                nebija pretīgs, turpretim...</p>
                <p>Tad viņa vairs neļāva Vilnim sevi pa trepēm pavadīt</p>
                <pb/>
                <p>un arī nesēdēja vairs salonā un nelika viņam priekšā
                lasīt.</p>
                <p>— Vai es esmu jūs aizvainojis, Gaidas jaunkundze? –
                viņš nesaprašanā jautāja.</p>
                <p>— Nē, Viļņa kungs, — es iesāku kādu darbu un tagad
                jau varu viena tikt augšā. Citādi es atradināšos pavisam
                patstāvīgi iet un bez jūsu balsta vairs nespēšu ne soļa.</p>
                <p>Ēriks Vilnis viņu silti uzlūkoja. Ak, viņš jau bija gatavs
                viņu balstīt un vadīt līdz pasaules malai, — tā teica
                viņa skats...</p>
                <p>Gaida sniedza viņam roku.</p>
                <p>— Uz redzēšanos!</p>
                <p>Jā, tā tās lietas stāvēja. Visu to pārdomājot, Gaidai
                likās, ka viņai bija patīkami apzināties, ka tur lejā ir
                cilvēks, kas kas par viņu daudz domāja un daudz juta.</p>
                <p>Ka Valdis par viņu nelikās vairs ne zinot, tas viņai
                ļoti sāpēja. Viņš taču varēja gan iedomāties, cik grūti
                viņai bija pirmā laikā pēc šķiršanās palikt vienai šeit,
                un varēja atrakstīt kādu vārdiņu... to Gaida gaidīja un
                cerēja. Bet viņš palika konsekventi pie savas apņemšanās.</p>
                <p>— Lai, lai! — Gaida žēli noteica un nevarīgi pamāja
                ar roku.</p>
                <p>Gaida raudzījās atkal vēstulē.</p>
                <p>Kāds klusām kāpa pa trepēm un pieklauvēja pie
                durvīm.</p>
                <p>Gaida saslējās.</p>
                <p>— Iekšā! — viņa stingri sauca.</p>
                <p>— Atvainojiet, Gaidas jaunkundze, te jums vēl viena
                pastkarte bija palikusi pasta somā starp laikrakstiem, —</p>
                <pb/>
                <p>Vilnis teica, pasniegdams karti Gaidai, tad taisījās atkal
                iet.</p>
                <p>— Paldies, Viļņa kungs, palieciet drusciņ, atsēdieties,
                parunāsimies!</p>
                <p>Vilnis paklausīja, un Gaida lasīja pastkarti:</p>
                <p>Sirsnīgus sveicienus no dižās Pēterburgas sūtu Tev,
                mīļā Gaida. Rakstīt nav laika, atvaino lūdzu. Atraksti
                Tu, kā Tev klājas. Tiklīdz iekārtošos — rakstīšu Tev
                garu vēstuli.</p>
                <p>Anita.</p>
                <p>Mīļā māsīca! Esi sveicināta klusajā, skaistajā Randavā.</p>
                <p>Vairons.</p>
                <p>Un taču es Tevi nesagaidīju! Tu nevarēji gan izrauties
                no savas „Stārku ligzdas"... Turpmāk vairāk.</p>
                <p>Korinna.</p>
                <p>Kā ēna pārslīdēja pār Gaidas vaibstiem. Viņa novērsās
                sānis. Vilnis piecēlās. Viņš redzēja, ka palikt nebija
                nekāda aprēķina. Gaida klusēdama sniedza viņam roku.</p>
                <p>— Vai mēs, Gaidas jaunkundze, svētdien brauksim
                uz Rīgu? — viņš vēl jautāja.</p>
                <p>— Brauksim.</p>
                <p>Vilnis izgāja.</p>
                <p>— Un no viņa... ne vārda! — Gaida smagi nopūtās. —
                Tur viņi visi tagad dižajā Pēterburgā, un es — „klusajā,
                skaistajā Randavā"... Vai tad es tiešām nekad neizraušos
                no šīs nepanesamās „Stārku ligzdas"!...</p>
                <p>Tūdaļ Gaida sāka kravāt savas lietas, kaut gan līdz
                sestdienai bija vēl daudz laika. Baltā kleita, kuru viņa
                bija šuvusi uz Balvas kāzām, tika izcelta no skapja, modernizēta
                un gludināta.</p>
                <pb/>
                <p>It kā priecīgāka Gaida bija šajās dienās. Viņai atkal
                bija radies mērķis. Jā, viņa darīs tā kā Korinna. Viņa
                pateica vecākiem, ka tagad tik drīz neatbrauks, bet meklēs
                vietu, vai nu avīzēs, vai citādi, — Rīgā jau visādi
                varēja. Un tad vēlreiz atbrauks šurp pēc savām lietām
                Vecāki nepretojās, viņi redzēja, ka Randavā Gaida neatplauks,
                un cerības uz precību ar Vilni tie bija atmetuši.</p>
                <p>Gaida ar Vilni vieni paši no Randavas aizbrauca uz
                kristībām.</p>
                <p>Sestdienas rītā pie lievenēm piebrauca ērtie rati ar
                paceltu jumtu.</p>
                <p>Vilnis palīdzēja Gaidai iekāpt, viņa vēl arvien nejutās
                droša uz savas slimās kājas — un tad iekāpa pats un,
                rūpīgi ierīkojis Gaidu, atsēdās līdzās.</p>
                <p>— Tikai nesasaldējieties, bērni! Tāds nejauks vējš
                jauc sniegu ar lietu, — mācītāja kundze rūpējās.</p>
                <p>— Trīs nedēļas Gaida nav bijusi laukā, — arī tēvs atgādināja
                un tīstīja Gaidas kājas segā.</p>
                <p>— Esiet bez rūpēm, gan es jaunkundzi uzpasēšu, —
                Vilnis teica un aizpogāja ratu ādas segu.</p>
                <p>Gobas kundze apmierinājās. Tā varēja droši atstāt
                Gaidu Viļņa gādībā. Viņa vēl bāza visas malas pilnas
                ar lielākiem un mazākiem sainīšiem — Kārlim un Vilim.</p>
                <p>Juris viegli uzcirta zirgiem ar pātagu un rati saka
                kustēties. Dārdēdami tie pārbrauca tiltu.</p>
                <p>Katrreiz savāda Gaidai aizbraucot izlikās šī tilta dārdoņa.
                Katrreiz tā nozīmēja kādu robežu — starp vecu
                un jaunu. Tagad gan viņai nevarēja būt nekādas sevišķas
                nozīmes, bet arī šoreiz šis troksnis viņai iespiedās
                ausīs ar tādu īpatnēju noskaņu...</p>
                <pb/>
                <p>— Kāds nejauks laiks! Tāds ass vējš. — Gaida sacīja,
                satinās ciešāk un ievilkās ratu stūrī.</p>
                <p>— Mums vajadzēja braukt vakar, tad bija rāmāks;
                bet kas to zināja, — Vilnis piebilda un uzvilka augstāk
                ādas segu, kas slīdēja lejā.</p>
                <p>Gaida, stūrī atslējusies, piemiedza acis, un abi brauca
                klusēdami. Viņas galva kratījās pie ratu sienas, tā bija
                neērti; viņa piecēlās atkal sēdus.</p>
                <p>Pabrauca garām mežam tanī vietā pie egles, kur Gaida
                arvien bija šķīrusies no Valža, kad nāca no Vilku
                gravas. Gaida sāpīgi nogriezās uz otru pusi. Vilnis to
                ievēroja.</p>
                <p>— Tagad mežā viss izpostīts, zaļais plīvurs saplosīts,
                guļ zemē samīdīts... mežs vējā vaid kā atstāta jaunava... 
                Vilnis sacīja.</p>
                <p>Gaida ietrīcējās. Ko viņš gribēja teikt? Vai viņš ko
                nojauta? — tā pameta biklu skatu uz viņu.</p>
                <p>— Jums auksti, Gaidas jaunkundze? — viņš, tai taisni
                acīs skatīdamies, bažīgi jautāja. — Es jums došu savu
                sagšu, man ir ļoti silti, — viņš grasījās atdot viņai sagšu.</p>
                <p>— Paldies, nevajag.</p>
                <p>Nē. Viņš neko nedomāja, viņš skatījās tik vientiesīgi
                acīs. Tad vēl viņš runāja par mirstošo dabu, cenzdamies
                pēc iespējas izteikties dzejiski. Bet Gaida viņu nedzirdēja.
                Aiz meža ceļš gāja gar laukiem un tīrumiem, un
                vējš pūta Gaidas pusē taisni acīs.</p>
                <p>— Hu! — Gaida atgaiņājas.</p>
                <p>— Atļaujiet, es iešu tanī malā.</p>
                <p>— Manis pēc, — Gaida piecēlās, un viņš atsēdās viņas
                vietā.</p>
                <p>— Ir gan māmiņa piekrāvusi tos ratus, ka ne pagrozīties</p>
                <pb/>
                <p>nevar, ne kājas kur nolikt, — Gaida žēlojās.</p>
                <p>— Jums jau te pavisam neērti bijis. — Vilnis nekā
                nevarēja ar savām garajām kājām ierīkoties Gaidas
                vietā: taisni apakšā bija liela koka kārba.</p>
                <p>Rati viegli šūpodamies, brauca uz priekšu.</p>
                <p>— Jums taču nav auksti, Gaida?</p>
                <p>— Nē, man tikai mazliet reibst galva. Tā man arvien
                ir sākumā braucot, vēlāk pāriet. — Viņa atslēja savu
                galvu atpakaļ, tad atkal nemierīgi pacēla, jo tā bija
                vēl sliktāk.</p>
                <p>— Atliecieties pret manu plecu, kā to kādreiz darījāt,
                kad bijāt vārga... — Vilnis teica.</p>
                <p>Viņa mazliet vilcinājās. Tad atlaida galvu sānis pie
                viņa pleca.</p>
                <p>— Tā — būs ērtāk, — viņš ātri pagriezās un viņas galva
                noslīdēja pie viņa krūts.</p>
                <p>Gaida gribēja atrauties, bet apmierinājās un pievēra
                acis. Viņš ar labo roku viegli pieturēja viņu. Viņa nepretojās.
                Pēc kāda brīža viņš lēnām spieda viņu ciešāk
                sev klāt... Caur biezajām drēbēm viņa nemanīs!...</p>
                <p>Viņa to manīja, bet nepretojās. Lai! — viņai bija labi.
                Viņa jutās kā siltā paspārnē, viņas sirds bija tik novārgusi,
                tik nosalusi... lai atdusas... un viņš bija tik laimīgs.
                Man vienalga, — viņa domāja un neapzinīgi pieglaudās
                viņam tuvāk klāt.</p>
                <p>Ēriks Vilnis aptvēra Gaidu ar otru roku, un viņa
                karstā elpa plūda gar viņas seju. Viņa nekustējās, pat
                elpot nedrīkstēja, — viņa klausījās — sevī... — Man
                reibst, man reibst, — Gaida čukstēja.</p>
                <p>Viņš neko neteica, tikai abām rokām turēja viņu vēl
                ciešāk. Gaida juta, ka viņa ceļi trīcēja, velti viņš tos lūkoja
                saturēt stingri, lai viņa nemanītu.</p>
                <pb/>
                <p>Bet galva viņai reiba arvien vairāk. Viņa atslēja to
                mazliet atpakaļ un atvēra lūpas, lai ieelpotu spirgto
                gaisu. Acis tā nevarēja taisīt vaļā — viņai viss griezās
                riņķī... Piepeši viņa juta, ka tiek karsti, neprātīgi
                skūpstīta... Viņa sarāvās, kā no kaut kā gluži negaidīta.
                Tad viņas sirds sāka nevaldāmi strauji pukstēt un asinis
                karsti strāvoja pa visiem locekļiem uz galvu... Viņai
                likās, ka uzreiz visi prāti viņai juktu un viņa pati bija
                bez gribas un saprāta... Viņa nekustējās, viņa vairs nedomāja,
                viņa tikai juta šo šausmīgo bezprāta liesmaino
                skūpstu, kuram pretoties viņa nedz spēja, nedz gribēja... 
                Viņa juta, ka šai viņas bezspēkā izpaudās kāds
                līdz šim nepazīts prieks. Uz mirkli viņš atlaida viņas
                lūpas. Viņa pavēra acis un redzēja tikai viņa melnos
                redzokļus, platus, mirdzošus, kā divas dzīvas liesmu
                kvēles sevī urbjamies... viņas smējās, viņas gavilēja —
                šīs acis. Viņa lūpas, sārtas, alkstošas vērās viņai pretī...
                viss viņš bija pārliets kā ar uzvaras līksmi.</p>
                <p>— Ak Dievs, cik skaisti! — Gaida vairāk juta nekā domāja
                un apbrīnodama raudzījās viņā.</p>
                <p>— Gaida! — tikko sadzirdami dvēsa viņa lūpas un
                alkdamas atkal sakusa ar viņas lūpām. Vēl kaislīgāk,
                vēl aizrāvīgāk viņš viņu skūpstīja. Gaida visa nodrebēja.
                Likās, ka viņa uz brīdi aizdegās viņa karstajā mīlestības
                liesmā, — viņa atbildēja viņa skūpstam, tikpat
                degoši, karsti, kvēli... To viņš nebija sagaidījis. Ar
                abām rokām viņš tagad droši, spēcīgi spieda viņu sev
                klāt. Tad visa viņa miesa spēji ietrīcējās, un viņš palaida
                savas rokas vaļīgāk un pats atlaida galvu ratu stūrī, uz
                otru pusi aizgriezies, visa viņa būte bija — kā pārmērīgi
                uzvilkta stīga, kas bija trūkusi...</p>
                <p>Gaida viegli atraisījās no viņa rokām un saslējās</p>
                <pb/>
                <p>taisni sēdus. Arī viņa juta savā uztraukumā spēju atgaitu,
                un tāds pārmērīgi maigs nogurums pārņēma viņu.
                Sirds sita manāmi lēnāk.</p>
                <p>— Kā viņš mani mīl! — Gaida laiski domāja. Kā par
                brīnumu — reibonis viņai bija pārgājis. Viņa platām
                acīm skatījās laukā zem ratu jumta un vaļēju muti ieelpoja
                auksto, mitro gaisu, nedrīkstēdama paskatīties
                uz viņa pusi; viņu piepeši pārņēma neaprakstāms kauns.
                Kas tas bija? Ko tas nozīmēja? ... Ai, to viņa zināja gan,
                — šādu stāvokli tā pazina no agrākiem — kaislīgajiem
                mīlestības brīžiem.</p>
                <p>Bet kā tas varēja būt? Viņa taču Vilni nemīlēja,
                īgnums un sašutums pašai pret sevi pārņēma viņu un tā
                spēji sakustējās. No ratiem viņa būtu vai grāvī lēkusi
                — prom no viņa...</p>
                <p>Ēriks Vilnis sēdēja viņai līdzās nekustēdamies un
                redzēja viņas uztraukumu. Ko viņš bija izdarījis? Kā
                viņš varēja tā aizrauties — skūpstīt viņu varmācīgi, zinādams,
                ka tā nedrīkstēja atgaiņāties — vedēja dēļ. Ai,
                tāds kauns, tāds kauns! Vai tā viņš Gaidu apsargāja, kā
                bija mātei solījis?... Ko viņa domā? Ko nu darīt? Nē
                acu vairs viņam virsū nemetīs... viņa to tagad nicina
                un ienīst. Ko viņš izdarījis, ko izdarījis!</p>
                <p>— Piedodiet! — viņš klusi lūdzās. Viņa sarāvās, bet
                palika tāpat muguru pret viņu sēdot. Atbildi viņa palika
                parādā.</p>
                <p>Jā, ko viņa varēja atbildēt? Tad jau viņa tikpat labi
                varēja arī viņam sacīt, —piedodiet! Viņai bija tā, it kā
                viņa gāztos dziļā atvarā...</p>
                <p>Mīlēt vienu un skūpstīt citu... un tā skūpstīt, kā vien
                kādu var — ar visu dvēseli aizmirsties vienā skūpstā...
                ja tas nebija grēks!... Lai bija kas būdams — debess</p>
                <pb/>
                <p>atspulga vai elles grēku versme, tik šausmīgi salds un
                reibīgs viņš bija, šis grēks, kas ar tūkstoš indīgām mēlēm
                iezīdās viņas asinīs...</p>
                <p>— Kādēļ es nepretojos, kādēļ es ļāvos? — viņa sev
                pārmeta. — Un ne tikai es nepretojos, es pati, es pati
                arī!... Vai es esmu sieviete, vai cilvēces izvirtums, kas
                es esmu?... Neviena, neviena godīga sieviete tā nedarītu.
                Dievs, piedod man šo nāves grēku — es nezināju,
                ko es daru... nē, tik tiešām, es nezināju!... — Gaida
                izmisusi nožēloja visu nupat notikušo un sarāvusies
                mierīgi sēdēja savā ratu stūrītī.</p>
                <p>Klusēdami viņi abi aizbrauca līdz stacijai. Gluži nokaunējies
                Vilnis izlobīja Gaidu no biezajām daudzajām
                ceļa drēbēm un izcēla no ratiem.</p>
                <p>Līdz vilcienam vēl atlika pus stundas laika.</p>
                <p>— Gaidas jaunkundze, jūs man dusmojat?... Piedodiet,
                lūdzama, — Ēriks Vilnis trīcošu balsi lūdzās.</p>
                <p>Gaida nedrīkstēja to uzskatīt. Viņa sniedza tam klusēdama
                savu roku.</p>
                <p>— Juūs nedusmojat man? — viņš neatlaidās.</p>
                <p>— Nē jel, — Gaida, tikko sadzirdāmi, izdvēsa.</p>
                <p>Viņš priecīgi viņu uzskatīja, ar vienu skatu viņu visu
                gribēdams aptvert.</p>
                <p>— Nerunāsim vairs par to, — Gaida piemetināja.</p>
                <p>Abi klusēdami staigāja pa stacijas platformu. Pienāca
                vilciens. Abi iekāpa.</p>
                <pb/>
            </div>
            <div type="chapter">
                <head>20
                KRUSTDĒLS</head>
                <p>Rīgā nonākuši, Gaida un Ēriks Vilnis devās katrs uz
                savu pusi: Vilnis pie saviem vecākiem uz Aleksandra
                ielu, Gaida uz Troņmantinieka bulvāri pie onkuļa
                Kārļa.</p>
                <p>Tante Alise saņēma Gaidu ļoti sirsnīgi un ierīkoja
                viņu tai pašā zilajā istabā, kurā tā ar Balvu kopā bija
                divus skolas gadus nodzīvojusi.</p>
                <p>— Tu esi pavisam nosalusi, bērns, tante Alise teica,
                — puikas vēl pēc kādas stundas tik būs mājās. Es iešu
                tev apgādāšu siltu tēju, kamēr pusdiena būs.</p>
                <p>— Paldies tante. No stacijas braucot, es drusku salu.</p>
                <p>— Nu, redz nu, vēl jau neesi laikam vesela?</p>
                <p>Gaida viņu apmierināja, un Gobas kundze aizgāja.
                Gaida sāka atraisīt savu ceļa somu. Pēc brītiņa ienāca
                onkulis Kārlis no runas stundām.</p>
                <p>— Sveika, Gaida! — viņš noskūpstīja Gaidas galvu.
                — Tu atbrauci gan tādā negaisa laikā; kas tevi trenca,
                mēs jau to mazo knauķi nokristītu arī bez tevis. Nu,
                kā sviežas ar veselību? Tev jau tur Randavā nemaz
                vairs labi neiet. Pērn jūs visi noslimojāt un šoziem tāpat
                sākas.</p>
                <p>— Jā, onkul, es vairs negribētu atpakaļ uz Randavu.</p>
                <p>— Tas prātīgi, padzīvo pa Rīgu. Mums jau tagad svabada
                visa māja; labi vēl, ka Kārlis ar Vili te ir, citādi</p>
                <pb/>
                <p>jau nemaz nezinātu, ko iesākt, — tāds tukšums uzreiz,
                kamēr arī Vaironis aizgāja uz Pēterburgu.</p>
                <p>Tante Alise ienāca ar tēju.</p>
                <p>— Še sadzeries nu, Gaida, sasildi kājas pie krāsns.</p>
                <p>Dakteris jokodams pretojās šādai terapijai. Izskaitījis
                pulsu un izmērījis Gaidai temperātūru, viņš atrada
                visu kārtībā.</p>
                <p>— Atpūties vien, man jāatlaiž vēl viens slimnieks.</p>
                <p>Kad dakteris Goba bija aizgājis, tante atsēdās Gaidai
                līdzās un sāka stāstīt par Balvas laimi, kā tā iegrozījusi
                viņas likteni, kā sākumā Balva pretojusies, un cik nu
                viss labi esot. Arī par Vaironu viņa stāstīja, bet ar to
                viņa, kā rādījās, bija mazāk mierā.</p>
                <p>— Kā jau puika! — viņa teica, — nekā nevar darīt
                — tam jāiet pašam savs ceļš — Kārļam taisnība, — viņa
                nopūtās. Tad apprasījās par Randavu, viņas iemītniekiem,
                un ar sevišķu interesi par savu radinieku Ēriku
                Vilni. Gaida, savā tējas tasē dziļi skatīdamās, deva
                vajadzīgās ziņas par Ēriku Vilni.</p>
                <p>Pārnāca Kārlis un Vilis un ar troksni ieskrēja pie
                māsas.</p>
                <p>Gaidai kļuva priecīgāk ap sirdi, brāļus ieraugot,
                spirgtāks gaiss ieplūda ar viņiem istabā. Kārīgi puikas
                ķēra pēc mātes ceptiem raušiem un gardumiem, lai gan
                tante bārās, samaitāšot ēstgribu pusdienai.</p>
                <p>Pēcpusdienā Gaida palika viena savā istabā. Savādas
                jūtas viņu pārņēma šai vietā, kur viņa bija pavadījusi
                savus skolas gadus, tos gadus, kuros viņa nesa sirdī savu
                pirmo mīlestību, viņas sēras un ciešanas. Arī tagad
                viņai bija līdzīgas bēdas, bet cik savādi tomēr bija tagad.</p>
                <pb/>
                <p>It kā naīva bērnīga pļāpāšana viņai izlikās viņas
                toreizējā mīlestība, salīdzinot ar tagadējo.</p>
                <p>Viņa atsēdās pie galda, pie kura abas ar Balvu bija
                gatavojušas savus skolas darbus un kur tā rakstījusi
                savas pirmās mīlestības vēstules. Viņai tā gribējās
                atkal strādāt pie šī galda un — atkal rakstīt — kaut ko
                par mīlestību, ja arī ne vēstules. Viņa izņēma no ceļa
                somas dibena savu dienas grāmatu, no kuras viņa nekad
                vairs nešķīrās. Ilgi viņa rakstīja un nereti nobira
                grāmatā pa asarai, burti izplūda.</p>
                <p>Gultā viņa vārtījās bez miega, lai gan jutās nogurusi.
                Viņa nevarēja aizmirst savu šīsdienas braucienu ratos
                ar Vilni. Viņa ļoti nosodīja sevi, savas jūtas.</p>
                <p>— Ja to Valdis zinātu! — viņa ar šausmām domāja. —
                Ja viņš zinātu, ka es Vilni skūpstīju un — ka man tas
                patika... Viņa lūkoja ar varu sev iestāstīt, ka tas bijis
                riebīgi, ka Vilnis ar varu turējis viņu savos apkampienos,
                ka viņa nedrīkstējusi viņa trakajiem skūpstiem
                pretoties — citādi to varēja izdzirdēt Juris no bukas ...</p>
                <p>— Gaida, tu melo! — viņai pārmeta kāda iekšēja
                balss. Un tad viņa atkal sāpīgi sajuta notikušo kā grēku...
                kā lielu, nelabojamu kaunu un, dziļi nožēlodama,
                viņa raudāja par sevi.</p>
                <p>— Nu ja, es viņam atbildēju viņa skūpstu. Kas man
                to var liegt? Kas kādam daļas gar to? — un, kas tad
                galu galā ir — nieka skūpsts? — Tā Gaida lūkoja sevi
                attaisnot un mierināt. Bet tas nelīdzēja. Viņa apzinājās
                savu noziegumu pret savu mīlestību un jutās nešķīsta.</p>
                <p>— Es, Valža klusi saderināta līgava, jā — vēl vairāk
                nekā līgava — es šodien skūpstīju citu!... to viņa sev
                atkārtoja un mocījās ar pārmetumiem. Kā krampjos
                tā saknieba spilvenu savos pirkstos. Bet tomēr skaists</p>
                <pb/>
                <p>bezgala skaists bija šis skūpsts!... Gaida vēl pusmiegā,
                pusnomodā atcerējās. Tad viņas krūtis mierīgi cilājās,
                un viņa pamazām aizmiga...</p>
                <p>Pa miegam Gaida iekliedzās un atmodās. Kāds sapnis!
                Viņi bija atkal abi — Vilku gravā. Bija vasara. Cieši
                apskāvušies, viņi gāja uz priekšu, gribēdami apsēsties.
                Bet vienmēr kas gadījās ceļā, it kā režģi ap kājām pinās... 
                un tad tie bija pie gobas un pašlaik viņa gribēja
                skūpstīt Valdi, te — nez', kur radās, kur ne — Vilnis
                starpā. Un tad viņi abi bēga un bēga no viņa... un, tiklīdz
                kā tie bija paslēpušies — tā Vilnis atkal priekšā.
                Viņa vairs tālāk nevarēja un pieķērās ciešāk pie Valža.
                Viņai bija tik labi... bet simts acu raudzījās uz viņiem.
                Viņa spēji sarāvās un atmodās...</p>
                <p>Tāds sapnis, tāds grēcīgs sapnis!...</p>
                <p>Svētdienas rītā Gaida aizgāja pie Balvas Suvorova
                lielā. Viņa vēl nebija bijusi Balvas pašas mājoklī.
                Kalpone viņu ielaida un, noņēmusi virsdrēbes, ievadīja
                pie kundzes.</p>
                <p>Balva ērtā, greznā, gaiši zilā flaneļa rīta kleitā, noliekusies
                pār šūpulī, to lēni kustināja un nemanīja, ka
                Gaida durvīs apstājās.</p>
                <p>— Guli nu guli, burbulīt mazo, — Balva mierināja
                bērnu, no pieres nobīdīdama matu cirtas, kuras viņai
                krita acīs. Pār plecu viņai bija nokārusies viegli, līdz
                pusei atrisusi matu pīne.</p>
                <p>— Viņš jau nemaz negrib gulēt, ko tu viņu ar varu
                spied, — Gaida teica un tuvojās šūpulim.</p>
                <p>Balva pacēla galvu, un abas draudzenes sirsnīgi sasveicinājās.</p>
                <p>— Cik tas labi, ka tu atbrauci gan! — Balva priecīgi
                smaidīja.</p>
                <pb/>
                <p>Gaidai dūrās acīs, ka Balvas agrāk iebālais, šaurais
                ģīmītis tagad bija sārti balts, maigi ovāls, lūpas koši
                sārtas, apaļas, acis dzirkstoši smaidošas; viņa pati bija
                it kā pieaugusi lielāka, pilnīgāka. Neskatoties uz viņas
                eleganto ģērbu, viņā visā bija manāma zināma ērta nolaidība,
                vienaldzība pret savu ārieni, kā mātēm, kas
                pārliecīgi aizņemtas ar savu bērnu.</p>
                <p>— Tu pati zīdi? — Gaida prasīja.</p>
                <p>— Saprotams! — Balva lepni atteica un aizpogāja pie
                krūtīm vaļējo, balto mežģīņu apkakli; tad sapina arī savu
                gaiši pelēko matpīni un pārsvieda pār pleciem</p>
                <p>— Man vēl nebija laika apģērbties, — viņa aizbildinājās.</p>
                <p>Mazais savieba ģīmīti, kā uz raudāšanu.</p>
                <p>— Alb, nāc, pašūpo bērnu, man ciemiņš, — Balva
                sauca.</p>
                <p>— Es nevaru, kaķīt, — Albs no blakus istabas aizbildinājās.</p>
                <p>— Ak tā, viņš laikam vēl nav uzposies... greznojies
                nu drīzāk, runcīt!</p>
                <p>— Es jau steidzos.</p>
                <p>Mazais palika nemierīgāks.</p>
                <p>— Ļauj man viņu pašūpot, — Gaida piestājās pie šūpuļa.</p>
                <p>— Labi, ka tu tik agri atnāci, — tu zini, es vēl vienmēr
                esmu viena ar bērnu, mama jau gan bieži nāk
                palīgā...</p>
                <p>— Viņa vien jau auklē to mazo caurām dienām, —
                Balva tik tāpat lielās, — jaunais tēvs no otras istabas
                paskaidroja.</p>
                <p>— Tā jau gan pa daļai ir, mama viņu mīļo gandrīz
                vairāk nekā es pati, — viņa tik lepna uz savu mazdēlu.</p>
                <pb/>
                <p>Es iešu apģērbties; lūko nu tu viņu iemidzināt, tad tu
                redzēsi, ka tas nemaz nav tik viegli.</p>
                <p>Balva izgāja. Varēja dzirdēt, ka viņa ar vīru blakus
                istabā ķircinājās un smējās.</p>
                <p>Mazais par gulēšanu nemaz nedomāja, bet platām
                acīm skatījās uz Gaidu, ar rociņām pa gaisu ķepurorodamies.</p>
                <p>Gaida šūpoja, vienmērīgi kustinādama ratiņus, bērna
                zilajās actiņās skatīdamās. Mazais pasmaidīja un
                ierūcās, tad palika atkal nemierīgāks.</p>
                <p>— Paņem viņu augšā, viņš jau tikpat negulēs, kamēr
                paēdīs pēc pus stundaā, — Balva mācīja.</p>
                <p>Gaida atsedza gaiši zilo segu un vingrām rokām viegli
                izcēla bērnu no ratiņiem. Mazais ieraudājās. Viņa to
                mīlīgi pašūpoja uz rokām, — tas apmierinājās, — un,
                viņai acīs skatīdamies, omulīgi rūca. — Gaidai radās
                visādi mīļi vārdi, nez' no kurienes — vai atskaņas no
                pašas bērnības, vai no mazo brāļu un māsu auklējuma.
                Maigi bērnu glāstīdama un mīlinādama, viņa to šūpopa
                klēpī. Viņš ar rociņām ķēra pa gaisu; viņa tās satvēra
                un glaudīja; tad viņa piepeši cieši piespieda bērnu
                pie krūts. Viņai bija, it kā liega vēsma glāstītu viņas
                sirdi; tāda mierīga prieka sajūta viņu visu pārņēma —
                viņa vairs negribēja izlaist bērnu no savām rokām.</p>
                <p>— Tu, mazais, mīļais mīlulīt! — Viņai paspruka sirsirsnīgāk,
                nekā to gribēja izrādīt.</p>
                <p>— Vai viņš tev patīk? — Balva otrā istabā prasīja.</p>
                <p>— Kā nē, viņš jau ir tāds mazs skaistulītis, — Gaida,
                vienaldzīga izlikdamās, atbildēja. Viņa piespieda atkal
                bērnu sev ciešāk klāt, mīlināja un loloja viņu, it kā
                visas savas sirds maigumu gribēdama uz viņu izliet.</p>
                <p>Cik savādi tas bija. Nekad viņai neviens mazs bērns</p>
                <pb/>
                <p>nebija tā paticis kā šis. Viņa atcerējās, ar kādu vienaldzību
                viņa piespiesta bija auklējusi Krustiņu un mazo
                Līgitu, kuru sākumā nemaz nebija ieredzējusi — viņa
                tai nebija varējusi piedot mātes ciešanas. Un tagad
                šis maziņais, kas taču viņai vēl tālāk stāvēja, — tas modināja
                viņā tādas dziļas, siltas jūtas. Gaida pati brīnījās
                par sevi.</p>
                <p>Kad pēc pus stundas Balva pārģērbusies atņēma viņai
                bērnu un atsēdās, lai to zīdītu, tad Gaida sajuta
                stipru greizsirdību.</p>
                <p>Bērns pie mātes krūts mierīgi aizmiga. Balva to lēnītiņām
                ielika šūpulī, kuru Gaida rūpīgi sakārtoja. Tad
                abas atstāja gulošo bērnu vienu un gāja sarīkot altāri
                Balvas mazajā salonā. Arī daktera Gobas kundze, jaunā
                vecmāmuļa, drīz bija klāt, — visas čakli rīkojās uz
                vakaru. Balva bija uzbudināta. Tās bija pirmās lielākās
                viesības, kuras viņa savā namā deva. Bet viņa varēja
                būt mierīga, viņas māte visu saimniecisko atbildību
                ņēmās uz sevi, Balvai ar Albertu atlika tikai gādāt par
                viesu omulību, un Gaida uzņēmās rūpēties par savu
                krustdēlu.</p>
                <p>Starp viesiem Gaida ieraudzīja arī savus agrākos
                pielūdzējus, dakteri Strautu un inženieri Pazaru. Ēriks
                Vilnis ieradās viens no pēdējiem; vecie Viļņi bija aizbildinājušies.
                Viļņam pēdējā laikā ar Purmalu bija bijušas
                asas sadursmes, un tie, kā likās, tagad bija nesalabami
                konkurences ienaidnieki.</p>
                <p>Mācītājs melnā talārā ieradās pats pēdējais. Uz mazā
                altāra starp puķēm tika iedegti žuburaini lukturi,
                un svētsvinīgā cermonija iesākās. „Vecmāmuļa" pasniedza
                Gaidai krustdēlu, un viņa ar Ēriku Vilni nostājās
                līdzās mācītāja priekšā. Mācītājs bija daktera Gobas</p>
                <pb/>
                <p>studiju biedrs un labs draugs; viņš turēja īsu, zīmīgu
                runu. Mazais kļuva drusku nemierīgs. Gaida to
                kustināja uz rokām. Kad Ēriks Vilnis manīja, ka viņas
                rokas pagurst, viņš palīdzēja. Tad mācītājs deva zīmi,
                un Ēriks paņēma bērnu.</p>
                <p>Dīvaina sajūta pārņēma Gaidu. Viņa klausījās mācītāja
                vārdos, bet nesaprata, ko viņš teica. Viņa uzskatīja
                bērnu, un viņai izlikās, ka tas būtu viņas un Ērika Viļņa
                bērns... Mazais ieraudājās. Vilnis viņu jocīgi rūpīgi
                šūpoja savās rokās. Jauna simpatija Gaidai piepeši radās
                pret Ēriku Vilni.</p>
                <p>Mācītājs apslacīja bērnu ar ūdeni, iedeva tam vārdu
                Vidvuts un, to nosvētījis, pabeidza ceremoniālu.</p>
                <p>— Ņemiet nu jūs, Gaida, mūsu mazo Vidvutu, — Vilnis,
                pagriezies pret Gaidu, silti teica un sniedza viņai
                bērnu.</p>
                <p>Abi saskatījās tā savādi, draudzīgi; viņiem likās, kā
                kādas radniecīgas saites būtu radušās starp abiem.</p>
                <p>Viesības Balvai izdevās jautras. Visiem bija omulīgi,
                visi aizgāja apmierināti. Arī Gaidas vaigi bija uz mirkli
                sārtojušies, un viņas skumjās acis iemirdzējušās. Vecas
                atmiņas no aizpērnās balles ziemas viņā pamodās. Dakteris
                Strauts un Pazars atjaunoja savu pielūgšanu un
                tinās ap viņu visu vakaru, un atkal Ēriks Vilnis bija
                greizsirdīgs. Cik tas viss viņai tagad bija tāls, cik niecīgas
                tai izlikās šādas lietas tagad!</p>
                <p>Daudz laika viņa pavadīja pie mazā. Arī Vilnis bieži
                ienāca pie krustdēla.</p>
                <p>Gaida palika pie Balvas kādas dienas, auklēja mazo
                Vidvutu un jutās tik silti Balvas jaunās laimes atmosfairā. 
                Balva tapa arvien runīgāka; un, kad trešā dienā</p>
                <pb/>
                <p>abas bija vienas, Balva izpauda savai draudzenei daudz
                intimus laulības dzīves noslēpumus. Viņa stāstīja, cik
                stipri tagad mīlot savu Albu, ka Ēriks viņai vairs ne
                prātā neienākot.</p>
                <p>— Tas galu galā ir vienalga, ko sieviete apprec, ja
                tik vīrs viņu mīl un kad ir bērns, — Balva lūkoja ar
                varu māsīcai iestāstīt.</p>
                <p>Gaida pasmējās, viņa zināja, uz ko Balva izgāja. Labā
                Balva!</p>
                <p>Jā, Gaida redzēja, ka Balva bija laimīga, un viņai
                bija tik žēl sevis.</p>
                <p>Vilnis pienāca apprasīties, kad Gaida braukšot uz
                mājām — vai nebraukšot reizē.</p>
                <p>Gaida atteica, ka viņa nevarot noteikt, viņa laikam
                gan palikšot ilgāku laiku Rīgā. Viņam jābraucot vēlākais
                piektdien uz Randavu, jo svētdien viņam liels
                sprediķis.</p>
                <p>Kādas dienas pie Balvas sabijusi, Gaida gāja atpakaļ
                pie tantes. Tur viņa bija viena, netraucēta, jo tante
                Alise gandrīz visu laiku nodzīvoja tagad pie Balvas,
                kamēr mazais Vidvuts bija dzimis. Mājās viņai nebija
                nekā ko darīt, dakteris Goba bija augu dienu aizņemts
                ar saviem slimniekiem.</p>
                <p>— Tā tu nu, Alis, sāc atkal no gala tīstīt un auklēt
                tos bērnu bērnus! — Dakteris Goba zoboja savu sievu.</p>
                <p>— Ko lai es citu daru, es jau tā viņu mīlu, to mazo,
                vai tu ne?</p>
                <p>Jā, arī viņš viņu mīlēja. Stundām viņš to varēja auklēt
                savās neveiklās rokās, ko, cik viņš atcerējās, nebija
                darījis pats ar saviem bērniem. Abi ar sievu viņi viens
                par otru loloja un lutināja savu mazdēlu.</p>
                <pb/>
            </div>
            <div type="chapter">
                <head>21
                GARLAICĪGS BRAUCIENS</head>
                <p>Savā zilajā istabā Gaida atkal sajuta savas vecās sāpes.
                Viņas dzīves tagadējais tukšums tai šeit jo spilgti
                bija priekšā.</p>
                <p>Piektdien Vilnis aizbrauca ar Kārli un Vili uz Randavu.
                Puikām bija gandrīz vesela nedēļa garo oktobra
                svētku dienu. Gaida palika visā lielajā dzīvoklī gandrīz
                gluži viena: onkulis Kārlis dzīvokļa viņā galā pazuda
                pie slimniekiem, tante Alise pie Balvas. Mājas vientulība
                darīja uz Gaidu vēl smagāku iespaidu. Viņas
                gribas spēks un enerģija likās pavisam saslābusi. Jā,
                viņai jau nebija vairs nekādas aizrāvīgas cerības priekšā.
                Viņa sevi uzskatīja par Valža līgavu klusībā... —
                Gaidi mani! — viņš vēl bija pēdējo vārdu viņai teicis,
                un tas it kā paralizēja katru viņas straujāko vēlēšanos
                un gribu. Jā, viņa jau gaidīs... Skumji viņas galva noslīga
                uz krūtīm, un viņa skaitīja un rēķināja, cik ilgi
                tai būs jāgaida uz viņu...</p>
                <p>Tā kā gaidīšanai nebija nekādas noteiktas mērauklas,
                tad viņa gluži izmisa. Tad viņa atcerējās kādi nodomi tai
                bija bijuši, uz Rīgu braucot, un pēdīgi saņēmās: sāka
                vietu meklēt, čakli viņa studēja galvas pilsētas laikrakstus;
                rakstīja uz visām pusēm un gaidīja, arvien nemierīgāka
                kļūdama, arvien vairāk cerības zaudēdama.
                Skolas gads jau sen bija sācies un vietas meklēšanai
                pats neizdevīgākais laiks. Kur vien viņa apjautājās,
                viņai tika teikts — pēc Ziemas svētkiem — varbūt...</p>
                <pb/>
                <p>Arī Korinnai viņa bija rakstījusi, lai palīdz izgādāt
                Pēterburgā kādu vietu. Pavisam sašutusi bija Gaida un
                visas cerības zaudējusi; likās, ka visi viņas labie gari
                to bija atstājuši. Kad viņai tapa pārāk grūti, tad viņa
                aizgāja pie Balvas, tur viņas dvēsele drusku guva mieru,
                un tad viņa ievilkās atkal sevī un gudroja — gudroja.</p>
                <p>Jau labu laiku viņai bija radies nodoms rakstīt Valdim.
                Tā klusot bija par daudz grūti; sarakstoties taču
                vieglāk būtu panest tagadējo bezcerības stāvokli. Kādreiz
                tai likās, ka viņai būtu bijis daudz vieglāk, ja viņi
                būtu pavisam izšķīrušies. Tad viņa vismaz zinātu,
                ka viņa ir pilnīgi brīva un var darīt ar savu dzīvi, ko
                grib. Bet tā gaidīt un nezināt, uz ko īsti, — tas bija nepanesami.
                Jā, to viņa gribēja Valdim teikt.</p>
                <p>Gaida piesēdās pie galda rakstīt nodomāto vēstuli un
                pārdomāja vēlreiz. Viņa negribēja žēloties par savām
                ciešanām, par tām viņam pašam vajadzēja iedomāties.
                Rakstot viņai nejauši ienāca prātā — piedraudēt viņam
                ar precībām ar Vilni, ja viņš tai nevar dot nekādu noteiktu
                izredzi nākotnē.</p>
                <p>Vēstuli pabeigusi, viņa apmierināta pasmaidīja. Tā
                tik bija smalka iedoma! Kā tā viņai agrāk jau nebija
                prātā ienākusi. Jā, nu viņš sabīsies un dos kādu gala
                vārdu! — Atbildi viņa lika adresēt uz Randavu. Tad
                viņa aizrakstīja uz mājām, lai sūta zirgus pretī un nākamās
                dienās aizbrauca.</p>
                <p>Vagonā sēdot, viņa sajuta, ka viņai bija vieglāk ap
                sirdi, — bija atkal uz ko cerēt un gaidīt.</p>
                <p>Bija jau krēsla, kad Gaida nonāca Randavas stacijā.
                Izkāpusi no vagona, viņa skatījās pēc Jura. Tad to kāds
                no muguras puses tvēra pie rokas. Viņa atgrieās — adjunkts</p>
                <pb/>
                <p>Vilnis priecīgi starojošām acīm skatījās viņā.</p>
                <p>Gaida atturīgi sniedza roku.</p>
                <p>— Kur Juris. Lai viņš no nesēja saņem manas lietas,
                — Gaida teica.</p>
                <p>— Jura nav, es viens pats atbraucu, — Vilnis klusi
                paskaidroja un lika nest Gaidas lietas uz ratiem.</p>
                <p>Caur staciju abi izgāja klusēdami. Zirgs bija piesiets
                pie slitas, iejūgts mazajos ratiņos. Laiks bija rāms un
                nebija jābīstas ne lietus, ne sniega. Vilnis klusēdams
                palīdzēja Gaidai iesēsties, un tad pats raisīja grožus
                vaļā.</p>
                <p>— Zirgu paēdināju, mēs varam tūdaļ braukt, — Vilnis
                teica un, apgriezis zirgu, arī pats iesēdās.</p>
                <p>Gaida nerunāja ne vārda. Viņai ļoti nepatika, ka Vilnis
                viens atbraucis pretī. Vilnis redzēja Gaidas nemieru
                un no sāniem vēroja katru viņas kustēšanos. Viņš nezināja,
                ko runāt, baidīdamies to sakaitināt un gaidīja,
                ko viņa teiks.</p>
                <p>Gaida sēdēja, izlikdamās vienaldzīga; bet viņa manīja,
                ka nebūt nav tik mierīga viņa klātbūtē, kā vajadzētu,
                — par ko viņa skaitās pati uz sevi, atcerēdamās,
                ko nupat aizrakstījusi Valdim... Un viņš, Vilnis, sēdēja
                tik kluss un mierīgs. Viņa zināja, ka viņš tā nekustēdamies
                sēdēs līdz mājām, ja viņa neuzsāks. Tātad
                — kas bija vainīgs viņreiz? — viņa pati, jā gan, to viņa
                tagad saprata.</p>
                <p>Kad bija kādu gabalu pabraukuši, viņai galva atkal
                sāka iet riņķī; bet viņa saņēmās, elpoja gariem malkiem
                vēso gaisu, noņēma cepuri no galvas.</p>
                <p>— Jums reibst galva? — Vilnis klusi vaicāja.</p>
                <p>— Jā, apturiet zirgu un kāpiet ārā, lai es varu atlaisties</p>
                <pb/>
                <p>kādu brītiņu. Tikmēr varat pasēdēt uz bukas, kādēļ
                braucāt ar mazajiem ratiem pretī.</p>
                <p>Vilnis apturēja zirgu un darīja, kā pavēlēts.</p>
                <p>— Šoreiz jūs, Gaidas jaunkundze, velti mani rājat:
                papa, žēlodams otru zirgu, negribēja dot lielos ratus, —
                laiks esot labs, ceļš sauss, viegli uzsalis, lai braucot ar
                mazajiem.</p>
                <p>Gaida nekā neatteica un atlikās uz sēdekļa. „Papa",
                viņš bija sacījis... it kā tam arī būtu kāda radniecība
                ar viņu. Pēc kāda laika viņa pacēla galvu.</p>
                <p>— Vai varam braukt? — Vilnis prasīja.</p>
                <p>— Jā, pamazām var.</p>
                <p>Vilnis uzsita zirgam ar grožiem un tad brauca atkal
                lēnām uz priekšu.</p>
                <p>— Lai viņš tur sēž vien, lai pakratās drusku, manis
                pēc lai vai nosalst, — viņa domāja, bet klusībā pati baidījās
                no Viļņa tuvuma ... Jā, tas nosodītais nāves grēks,
                tas tik saldi reibināja un aizrāva... un viņa pati
                — tik vāja, tik grēcīga... Lai Dievs pasargā viņu no
                līdzīga grēka kā toreiz...</p>
                <p>— Jums pārgāja reibonis? — Vilnis atskatījās atpakaļ.</p>
                <p>— Jā.</p>
                <p>Viņš tālāk neko neprasīja un atkal aizgriezās.
                Pēc kāda brītiņa tai palika viņa žēl. Tur uz mazās
                bukas sēža bija grūta, kājas karājās zemē.</p>
                <p>— Nu varat nākt atpakaļ, — viņa pēc iespējas auksti
                aicināja.</p>
                <p>— Es jau varu arī šeit sēdēt it labi, ka jums atkal
                neuznāk reibums...</p>
                <p>— Tad es pie jums atsliešos, — Gaida tīšām sacīja; tai</p>
                <pb/>
                <p>likās, ka viņa vārdos būtu dzirdējusi izaicinājumu.</p>
                <p>Vilnis mudīgi pārsēdās Gaidai līdzās.</p>
                <p>— Es pie jums pieturēšos, — Gaida pēc brītiņa satvēra
                viņu zem rokas.</p>
                <p>Viņš paņēma dedzīgi viņas roku zem savējās.</p>
                <p>— Nu, nespiediet taču tā! — viņa bārās, kaut gan
                viņš nemaz nedomāja spiest viņas roku.</p>
                <p>Vilnis nogriezās uz otru pusi un sevī pasmaidīja, bet
                pretī nekā neteica. Gaida it kā nokaunējās un uzsāka
                vieglu sarunu, kas nemaz lāgā nevedās.</p>
                <p>— Tas zirgs tā velkas kā uz sprāgšanu, tā mēs brauksim
                līdz rītam; tāds garlaicīgs brauciens, man sāk nākt
                miegs. — Gaida iekaisusi sirdījās.</p>
                <p>— Guliet, es jūs turēšu, — Vilnis riskēja pārdroši.</p>
                <p>Gaida atrāva no viņa savu roku un pikti aizgriezās.
                Viņš bija paspēlējis ar pārdrošo vilcienu.</p>
                <p>Līdz mājām vairs nebija tālu. Kad piepeši bija dzirdama
                tilta dārdoņa, Gaida sarāvās.</p>
                <p>— Atkal mājās! — viņa noteica ar vieglu rūgtumu.</p>
                <p>Tēvs ar māti steidzās pretī.</p>
                <p>Grūti nācās Gaidai atbildēt uz visiem mātes jautājumiem,
                bet visgrūtāk viņai bija paziņot, ka savās cerībās
                uz vietu vīlusies un ka jāgaida līdz jaunam gadam,
                kad izredzes bija labākas. Māte viņu mierināja:
                neviens to nekur netrencot, lai pagaidot vien.</p>
                <p>Nekas cits Gaidai neatlika, kā bruņoties atkal ar pacietību
                un gaidīt — gaidīt... Ak, viņai likās, ka visu
                mūžu viņa arvien uz kaut ko gaidīja...</p>
                <p>Tagad viņa gaidīs — vēstuli no Valža. No tās tagad
                ir atkarīgs viņas liktenis, — tā viņa sev teica.</p>
                <pb/>
            </div>
            <div type="chapter">
                <head>22
                GRĒKU SŪDZĒŠANA</head>
                <p>Gaida neko nevarēja iesākt, pirms vēstule nebija atnākusi.
                Pagāja dažas dienas, un vēstule bija klāt, agrāk,
                nekā viņa bija cerējusi.</p>
                <p>— Tātad viņš ļoti steidzies! — Gaida priecīgi nodomāja
                un ātri, drebošiem pirkstiem atplēsa vēstuli.</p>
                <p>Valdis rakstīja:</p>
                <p>Mīļā Gaida!</p>
                <p>Es ilgi domāju par Tavu vēstuli, un galu galā man
                jāatzīst, ka ar visu Tavu romantismu Tu esi ļoti prātīga
                sieviete. Upuris, kuru es no Tevis prasīju — lai
                Tu mani gaidi — ir gandrīz pārcilvēcīgs. Tu prasi —
                lai es noteicot apmēram — cik ilgi? Ja gribu godīgs
                būt, tad man, tāpat kā agrāk, jāsaka: es nezinu, varbūt
                desmit, varbūt piecpadsmit gadu; un bez tam vēl — kas
                var zināt, kas pa šiem gariem gadiem notiek. Prasīt, lai
                Tu upurē savu ziedošo jaunību nezināmai, tālai nākotnei
                — ir necilvēcīgi. To es varēju prasīt tik kādā afekta
                mulsumā. Ja Tu man būtu teikusi, lai es Tevi gaidu
                desmit līdz piecpadsmit gadu, tad es Tev bez apdomas
                tūdaļ būtu teicis: — To es nevaru. — Tagad es saprotu,
                cik nejēdzīga ir bijusi mana prasība...</p>
                <p>Tavam nodomam precēties es varu pievienoties un
                Tev laimes vēlēt. Tikai šaubos, vai Tavs cien. līgavainis
                izrādīsies pietiekošos prāta augstumos, lai spētu apmierināties
                — ar notikušo... Ja viņš to spēs, tad Tu būsi
                laimīga, Tu esi ģimenei radīta. Man jāsaka, lai</p>
                <pb/>
                <p>arī es biju cik laimīgs būdams vasarā, tomēr tagad es
                ļoti nožēloju to — kas bijis... Saprotams, ne sevis, bet
                Tevis dēļ.</p>
                <p>Es Tev atkārtoju — es neprecēšos. Un ja pēc gadiem
                man kādreiz prātā nāktu tādas domas, — tad es pieklauvēšu
                pie Tavas sirds, un tad es prasīšu Tavam vīram
                savu daļu. — Vai tad Tu nāksi?... Ai, kādas blēņas!
                Ne tad Tu nāksi, nedz es pēc Tevis prasīšu... kas
                zin, kas zin!...</p>
                <p>Ardievu, Gaida! mūsu ceļi šķiras. Apmierināsimies.
                Es kāpju savā kalnā, Tu — savā.</p>
                <p>Valdis.</p>
                <p>Gaida drudžaini ar acīm pārskrēja pār vēstuli. Viņa
                visu nesaprata tūdaļ, tikai nojauta, — ka viss ir pagalam,
                beigts, ka viņš ļoti mierā, ja viņa prec citu. Viņš
                tai nekā nesolīja, neatrunāja, nelūdza, tikai — priecājās,
                cik viņa prātīga!</p>
                <p>Viņa iekrita gultā uz mutes un raudāja kā bez jēgas.
                Krēsla metās, palika gluži tumšs, — viņa vēl arvien
                raudāja.</p>
                <p>Māte ienāca ar sveci. Ieraudzījusi Gaidu raudam, viņa
                iztrūkusies apstājās. Viņas skats krita uz vēstuli zemē,
                viņa pacēla to un sniedza Gaidai.</p>
                <p>— Izlasi! — Gaida neskanīgi teica.</p>
                <p>Māte vilcinādamās sāka lasīt. Izlasījusi viņa drebošu
                roku nolika sveci uz galda un smagi atsēdās turpat līdzās
                uz krēsla. Gaida slepus raudzījās mātē.</p>
                <p>— Kas — noticis jūsu starpā? — māte pēc laba brīža
                dobji vaicāja.</p>
                <p>— Viss... — Gaida tāpat neskanīgi atteica.</p>
                <p>Mācītāja kundze uzskatīja savu meitu, it kā to nepazītu.</p>
                <pb/>
                <p>Viņas redzokļi izplētās plati — melni — nāves izbailes
                bija lasāms viņas vaibstos.</p>
                <p>— Tu nodarīji — lielo grēku? — viņa stostījās.</p>
                <p>— Jā.</p>
                <p>Mācītāja kundze ievaidējās, un viņas galva atkrita uz
                galda.</p>
                <p>Gaida ar vienu lēcienu bija pie mātes, satvēra viņas
                rokas un, ceļos nometusies, tās skūpstīja un glāstīja.</p>
                <p>— Nelaimīgais bērns, ko tu darīji! Ak vai, ak vai!</p>
                <p>— Tā bija bezgala laime, māt .. Tu pati man teici —
                mans laiks esot nācis... es — mīlēju.</p>
                <p>— Ak, tu mani tīšām pārprati. Vai es uz grēku tevi
                mācīju!</p>
                <p>— Kas grēks, — par to tagad nestrīdēsimies. Ne tālab
                es tev atklājos, lai tu kopā ar mani vaimanātu, bet
                — lai tu man palīdzētu... Man ir grūti, māt... — Gaida
                apklusa, asaras kavēja tālāk runāt.</p>
                <p>Māte smagi uzlika roku uz Gaidas galvas.</p>
                <p>— Es viņu tā mīlēju... es biju tik neizsakāmi laimīga.
                Man jāaizmirst, — kā lai to spēju, māt? — Gaida
                šņukstēja.</p>
                <p>— Gaida, es nezinu, es nezinu... Vai sieviete — to —
                var aizmirst?</p>
                <p>— To es nemaz negribu aizmirst, bet viņu — viņu,
                kā lai aizmirstu? — Gaida lauzīja savas rokas, ka kauliņi
                iebrikšķējās.</p>
                <p>Mācītāja kundze stīvi skatījās zemē vienā punktā.</p>
                <p>— Tāds kauns! — viņa atkal saķēra galvu.</p>
                <p>— Kā tik tu to varēji izdarīt, Gaida!</p>
                <p>Gaida uzlēca augšā kā dzelta. Viņas acis zvēroja.</p>
                <p>— Kas man bija bezgala laimība, tas tev — grēks un</p>
                <pb/>
                <p>kauns!... Māt, par daudz gadu starpības mūsu vecumos,
                tu nevari būt mans draugs. Es esmu viena, man grūti
                ... Tevī es cerēju atrast balstu — tu mani nospied vēl 
                vairāk.</p>
                <p>Māte piecēlās.</p>
                <p>— Ko tu nu darīsi, bērns? — viņa gluži samulsusi
                naivi prasīja.</p>
                <p>— Es — precēšu Vilni, — Gaida spītīgi atcirta.</p>
                <p>— Apžēlojies, Gaida, kas tev nāk prātā! Neviens vīrietis
                to nevar piedot.</p>
                <p>— To es gribu redzēt! Gaida nervozi iesmējās.</p>
                <p>— Gaida, liecies mierā, netrako. Tā būtu godīga cilvēka
                mānīšana, un tas taču nav apslēpjams. Ja tu viņu
                precēsi, tad — es viņam visu izteikšu.</p>
                <p>Gaida nevaldāmi smējās.</p>
                <p>Gobas kundze nopūtās un klusi atstāja Gaidas istabu.</p>
                <p>Gaidas galvā pamazām radās pārdrošs nodoms: atriebties
                Valdim un par spīti tiešām apprecēties uz vietas
                Vilni, kad tikai viņam, Valdim, varētu nodarīt kādas
                lielas sāpes ... Un tas taču tam nevarēja nesāpēt, kad tas
                dabūs dzirdēt, ka viņa pieder citam.</p>
                <p>— Ha! Viņš domā, ka nevaru viņu aizmirst! Es varu
                — es to pierādīšu!</p>
                <p>* * *</p>
                <p>Otrā dienā Gaida bija nervozi uztraukta. Vilnis nemierīgi
                viņai sekoja ar acīm. Brīžiem tā uzķēra viņa
                skatu un šķelmīgi pasmaidīja. Tad adjunkta sirds iedrebējās...</p>
                <p>Viņa kandidāta gads gāja uz beigām... Viņa cerības</p>
                <pb/>
                <p>pēdējā laikā likās zudušas — atceroties notikumu mežmalā... 
                Vēlāk gan tas bija atkal sācis mazliet vieglāk
                skatīties uz šo epizodu — vasaras flirts! Un tamlīdzīgi
                viņš to raksturoja; Gaida — aizrāvīgs temperaments...
                To jau viņš bija pats tagad piedzīvojis... viņš atcerējās
                braucienu uz Rīgu, viņas skūpstu un uztraukumu viņa
                rokās...</p>
                <p>Zināms, tas jau nebija skaisti — pa mežiem skūpstīties
                ar citu, bet — tagad viņam bija atkal lielākas izredzes,
                kur tas otrs bija projām. Tā teicās to otro mīlot... 
                Bet — to jau redzēja, kāda tā mīlestība bija, ka
                tik ātri aizmirsa un skūpstīja viņu. Jā, viņš bija nolēmis,
                pirmajā gadījumā atkal taisīt drošāku uzbrukumu.
                Viņam likās, ka ar katru dienu viņš to mīlēja vairāk.
                Rīgā viņam bija bezgala garlaicīgi, kad viņas tur nebija;
                un šeit — lauku vientulībā Randavā tas jutās priecīgs
                un laimīgs — viņas tuvumā. Un par vienu vienīgu tādu
                viņas skūpstu tas būtu varējis atdot pus pasaules. Ā!
                Tas bija šausmīgi jauki...</p>
                <p>Šodien viņš gudroja, kā varētu ar Gaidu parunāties
                zem četrām acīm. Pa nakti bija uznācis sniedziņš — pirmais
                sniegs; vēl gan plāna kārtiņa sedza ceļu, bet ar
                mazām kamaniņām varētu pabraukt. Viņš runāja ar
                mācītāju, tas labprāt atļāva jauno ķēvīti.</p>
                <p>— Gaidas jaunkundze, vai neizbrauksim pavizināties?
                — Vilnis pēcpusdienā aicināja Gaidu.</p>
                <p>— Jā, to var, ja tētis dod zirgu, — Gaida pievienojās.</p>
                <p>— Es jau izbrīvēju, — viņš atteica un mudīgi gāja izrīkot
                zirgu un kamanas.</p>
                <p>Pēc stundas abi aizbrauca. Mācītāja kundze ar bailēm
                noskatījās viņiem pakaļ</p>
                <pb/>
                <p>— Negants meitēns! Kas zina, kas nu viņai atkal galvā... 
                ak tu Kungs un Dievs!...</p>
                <p>Gaida saņēma grožus un brauca. Likās, ka pats nelabais
                būtu to apsēdis: viņa vadīja zirgu kā viesuli aulekšiem
                pa lielceļu, pār laukiem, tīrumiem un grāvjiem;
                viņas acis mirdzēja, mati plivinājās gar acīm, cepure atslīdēja
                atpakaļ. Viņa stāvēja stāvus un trieca ķēvīti putās.
                Vilnis viņu apsauca, bet viņa nedzirdēja. Reiz viņa
                būtu pat izkritusi, ja viņš to nebūtu satvēris.</p>
                <p>— Tā labi, pieturiet mani! — viņa sauca un dzina
                zirgu arvien uz priekšu.</p>
                <p>Viņš droši aptvēra abām rokām viņu ap vidu un turēja
                stingri ciet. Viņa neko neievēroja, tā tikai trakoja
                kā neprātā. Kas ar Gaidu noticis? — adjunkts sev jautāja.
                Lai trako vien! Viņš bija laimīgs — viņš to atkal
                turēja savās rokās... Līdz pasaules malai tas bija gatavs
                tā ar viņu aulekšot...</p>
                <p>— Saņemiet grožus, — Gaida teica un piekususi atsēdās.
                — Kāds skaists brauciens, — viņa priecājās.</p>
                <p>— Ļoti skaists, — viņš mechaniski atbildēja.</p>
                <p>— Brauksim atpakaļ! — viņa atkal piecēlās un saņēma
                grožus, tad lēnāk brauca mājup.</p>
                <p>— Man rokas nosalušas. — Gaida nometa grožus un
                pūta uz pirkstu galiem.</p>
                <p>— Dodiet, es sasildīšu, — Vilnis maigi teica.</p>
                <p>Gaida smiedamās un izaicinādama, viņam taisni acīs
                skatīdamās, sniedza abas rokas. Viņš novilka viņai cimdus,
                pūta uz stīvi nosalušajiem pirkstiem un skūpstīja
                tos vienu pēc otra.</p>
                <p>— Tik auksti, tik stīvi mazie pirkstiņi! — viņš čukstēja.</p>
                <p>Zirgs piekusis sīkiem solīšiem rikšoja pār tiltu.</p>
                <pb/>
                <p>— Nu būs diezgan! — Gaida atrāva savas rokas un
                viegli iesita pa Viļņa kažoka cepuri. Tā kūleņodama
                vēlās sniegā pa tiltu. Gaida skaļi smējās.</p>
                <p>— Kāpiet nu laukā pēc savas jērenīcas! — Gaida apturēja
                zirgu.</p>
                <p>Vilnis nezināja, vai viņam skaisties. Viņš gribēja sagrābt
                nerātno meiteni, bet atcerējās agrāko neveiksmi
                līdzīgos gadījumos, savaldījās un izlēca cepurei pakaļ.</p>
                <p>Gaida uzšāva zirgam un smiedamās aizlaida pa gatvi
                kalnā. Pie lievenēm viņa pieturēja un gaidīja, kamēr
                Vilnis lēnām nāca kājām pakaļ.</p>
                <p>— Vai vēl nepabrauksim kādu gabaliņu uz otru pusi,
                — līdz kapsētai? — Gaida jautāja, kad viņš bija pienācis.</p>
                <p>— Nē, — Vilnis sausi atteica. Viņš likās nopietni noskaities.</p>
                <p>— Tad atstāsim zirgu un iesim mazliet pastaigāties.
                Nu, neskaistieties kā bužuruncis, — Gaida mīlīgi teica
                un sniedza viņam grožus.</p>
                <p>— Manis pēc, — viņš pieļāvīgāk teica un piepalīdzēja
                Gaidai izkāpt no kamanām. Tad, iebraucis zirgu stadulā,
                atdeva to Jurim un pats steigšus atgriezās pie Gaidas.</p>
                <p>Izdevīgāks brīdis vairs nevarēja gadīties. Vilnis nolēma
                tagad sparīgi iekarot Gaidas sirdi — viņa likās labā
                omā.</p>
                <p>Viņš iesāka aplinkus, ka nu drīz atvadīšoties no Randavas
                — pēc svētkiem... Arī viņa aiziešot. Kur? — Kaut
                kur, viņai esot vienalga. Kā skumjas dzirdējās viņas
                balsī. — Vai esot grūti gaidīt? — viņš labsirdīgi jokoja.</p>
                <p>— Viņai neesot ko gaidīt. Bet viņa taču mīlot? ... Viņas
                mīlas dziesma esot izdziedāta...</p>
                <pb/>
                <p>Ā! Nu jau viņam bija drošāks pamats zem kājām! Bet
                viņš viņu mīlot arvien vēl un mīlēšot bez gala, bez mēra.
                Tad viņa neticīgi iesmējās. Vīrietis tā nespējot mīlēt.
                Lai taču viņam ticot! — viņš sagrāba viņas rokas.
                To jau viņa redzēšot — vēl šodien...</p>
                <p>Un tad viņa teica, ka tā esot ar mieru iet pie viņa, ar
                vienu noteikumu...</p>
                <p>Aiz prieka viņš gribēja viņu satvert abām rokām. Viņa
                to apturēja un turpināja — ar vienu noteikumu: ka
                abi izstāsta savus vecos grēkus un — ja abi var piedot.</p>
                <p>Ēriks Vilnis mazliet sašļuka. Viņš negribot zināt viņas
                grēkus, — viņš tos jau diezgan labi pazīstot... un ko
                par sevi lai stāstot, viņš tiešām nezinot.</p>
                <p>Tad viņa jautāšot. Ar to viņš bija mierā.</p>
                <p>— Vispirms, vai jūs bez manis vēl esat kādu mīlējuši?
                — Gaida uzsāka.</p>
                <p>— Jā, kā to lai saka... bērnībā, tā — ap četrpadsmito
                vai piecpadsmito gadu es biju iemīlējies slidotavā kādā
                ģimnāzistē vienu ziemu. Pavasarī tā ar vecākiem aizbrauca
                uz Krieviju, viņa bija krieviete, un tā mūsu mīla
                beidzās. Vairāk mēs neredzējāmies.</p>
                <p>— Jūs skūpstījāties ar savu krievieti?</p>
                <p>— Jā, kādas reizes, kad to pavadīju no slidotavas uz
                mājām. — Vilnis tikko manāmi pasmīnēja. — Viņa
                greizsirdīga! — viņš nodomāja.</p>
                <p>— Vai esat viņu aizmirsuši? — Gaida turpināja.</p>
                <p>— Kur tas laiks! Kā sapnis vairs atmiņā.</p>
                <p>— Un pēc tam — vairs neesat mīlējuši?</p>
                <p>Vilnis mazliet samulsa. Jā, vai tad visu varot saukt
                par mīlestību! Kā viņš tagad saprotot, tad tas nekad vēl
                neesot mīlējis. Lai taču viņam ticot.</p>
                <pb/>
                <p>Viņš atkal tvēra pēc Gaidas rokas. Bet viņa izvairījās.</p>
                <p>— Sakiet, ko pēc tam mīlējāt! Man taču viena alga,
                kas bijis — priekš manis, bet — man jāzina viss.</p>
                <p>Viņš atvieglots uzelpoja. Viņa liekas sapratīga meitene... 
                tā piedos. — Jā, viņš esot Tērbatā it kā mīlējis
                vienu laiku, priekš četriem gadiem, kad vēl Gaidu nebija
                redzējis, kādu meiteni.</p>
                <p>To viņš atstājis? Par atstāšanu neesot varējusi būt ne
                runa, jo — viņa sabiedriski stāvējusi daudz zemāk par
                viņu, — tā bijusi kāda gluži jauna šuvējiņa, igauniete,
                kas viņam pieķērusies ar miesu un dvēseli.</p>
                <p>— Arī ar miesu? — Gaida stingri noprasīja.</p>
                <p>Adjunkts Vilnis nosarka. Jā, tā jau mēdzot sacīt.</p>
                <p>Gaida neatlaidās un prasīja skaidrāk.</p>
                <p>Viņš nodūra acis un klusēja. Viņam likās, ka viņa
                stāvoklis sāk šķobīties.</p>
                <p>— Klusuciešana ir piekrišanas zīme, — Gaida teica.
                — Apmierinieties, tas man personīgi viena alga, un es
                priecājos, ka jūs man nekā negribat slēpt. — Viņa, it kā
                drošinādama, sniedza viņam roku, viņš to pateicīgi
                spieda.</p>
                <p>— — Vai jūs viņai — devāt naudu?</p>
                <p>— Viņa neņēma, — Vilnis klusi atbildēja, ļoti nokaunējies.</p>
                <p>— Laba meitene viņa ir bijusi. Kālab jūs viņu atstājāt?</p>
                <p>— Es — iemīlēju jūs, — viņš droši sacīja, pārliecināts
                par savu nevainību.</p>
                <p>Gaida mazliet vilcinājās tālāk jautāt. Likās, arī viņa
                acumirklī nebija skaidrībā, vai šis arguments pierakstāms
                Vilnim par labu vai par sliktu.</p>
                <p>— Un tad es redzēju, ka tā tālāk vairs nedrīkst iet un</p>
                <pb/>
                <p>meitene nedrīkst kļūt nelaimīga, — Vilnis pašapzinīgi
                turpināja savu aizstāvēšanos.</p>
                <p>— Tas bija labi domāts, bet vai labi darīts, to neņemos
                spriest, — Gaida apklusa, it kā vēl pārdomādama.</p>
                <p>Vilnis atkal sevī nosmīnēja: sievietes loģika! Ja tas
                bija labi domāts, tad eo ipso — arī labi darīts.</p>
                <p>— Kur viņa tagad? — Gaida atkal uzsāka.</p>
                <p>— Jūs esat pedantiski stingrs prokurors, Gaidas jaunkundze.
                Kur viņa palika? — Es nezinu, viņa aizbrauca
                no Tērbatas laikam uz Rēveli.</p>
                <p>— Bez tās igaunietes vairs citu nevienu neesat mīlējuši?
                Atcerieties!</p>
                <p>Vilnis likās pārdomājam. Nē, citu nevienu. Reiz, vasarā,
                viņš jūsmojis un tinies — ap kādu radinieci, bet
                drīz manījis, ka tā neesot īstā; un lieta aprobežojusies
                — ar vienu vienīgu skūpstu mēnesnīcā, jūrmalā...</p>
                <p>Šā skūpsta vēsturi Gaida pazina... Viņu aizkustināja
                tas, cik vaļsirdīgi viņš visu izstāstīja, nelūkodams neko
                apslēpt.</p>
                <p>— Tiktāl es esmu ar jums, Ērik, mierā; es nevaru
                jums pārmest neatklātību.</p>
                <p>Viņš silti viņu uzlūkoja. Par Ēriku tā viņu sauca —
                pirmoreiz. Un vairāk jau viņam nebija ko stāstīt — tas
                bija viss.</p>
                <p>— Un tagad stāstiet jūs, Gaida, es esmu ziņkārīgs par
                jūsu „grēkiem", — Vilnis jautri sacīja.</p>
                <p>— Mēs vēl neesam galā, pacietieties. Sakiet, vai jūs —
                esat pirkuši par naudu — sievieti? — Gaida prasīja,
                stingri viņu uzlūkodama.</p>
                <p>Viņš pavisam apmulsa. Kā tā varēja jautāt jauns meitēns!
                Tas vien jau bija līdzīgs grēkam. It kā par viņu</p>
                <pb/>
                <p>kaunēdamies, viņš novērsa acis. Tas bija tik neaistētisks
                jautājums kā par visām dabiskām miesas funkcijām.</p>
                <p>— Atbildiet! — Gaida urbās viņā ar acīm.</p>
                <p>— Mans Dievs, jā! — Vilnis smagi izgrūda.</p>
                <p>— Vai agri jau to iesākāt?</p>
                <p>Viņš sašuta arvien vairāk.</p>
                <p>— Gaida, ar to jums nav ne mazākā sakara, — viņš
                vairs nelūkoja apslēpt savu īgnumu.</p>
                <p>— Ir gan, Viļņa kungs, ja gribu kļūt jūsu sieva. Tātad
                — kad iesākāt, vai kā students?</p>
                <p>— Nē, jau ģimnazijā... Visi, lielākā daļa gāja — es
                arī.</p>
                <p>Abi klusēja, tad Gaida atkal jautāja bez žēlastības:</p>
                <p>— Un tagad, tos trīs gadus, kopš mani mīlat?</p>
                <p>— Gaida, tas ir pavisam kaut kas cits... jūs esat tik
                augstu pāri par to, ka — jūs nedrīkstat par to ne runāt... 
                jūs to nesaprotat — tas ir tāpat kā, kā lai es to
                saku — nu, kā nospļauties kaut kur... Es taču nevaru
                runāt par to, — ar lielu sašutumu viņš atkal aizgriezās.</p>
                <p>— Man šķiet, vai tas nav — miesīgi apgānīties? —
                Gaida pratināja tālāk.</p>
                <p>— Gaida, jūs to nevarat saprast... Tas ir vīrieša dabā.
                Man kauns par tādām lietām ar jums runāt.</p>
                <p>— Bet man nav kauns, man ir par to jārunā; nelūkojiet
                veltīgi mani apkaunot, tas jums neizdosies. Tātad
                tālāk. Kas bijis — izbijis. Bet kā tad būs, kad jūs apprecēsities?
                Vai vecās paražas jūs brīžiem nevilks atpakaļ
                uz netiklības bedri?</p>
                <p>— Gaida, apžēlojieties, kas jums nāk prātā! — Vilnis
                ar šausmām iesaucās.</p>
                <p>— Tas man arvien būs prātā.</p>
                <pb/>
                <p>Vilnis bēdīgs apklusa. Viņš sāka nožēlot, ka bija bijis
                tik atklāts.</p>
                <p>— Jā, vēl viens jautājums — vai esat — varbūt par
                naudu uzturējuši kādu mīļāko?</p>
                <p>Vilnis pameta niknu skatu uz Gaidu. Kad viņš bija
                tik daudz izteicis, tad tur vairs arī nebija ko slēpt, un
                dusmīgi tas izgrūda pēdējo atzīšanos: jā, vēl tagad viņš
                uzturot kādu Naneti, kas viņam kalpojusi vienu gadu
                Tērbatā, un kad tas pārbraucis no ārzemēm, tad tā pārcēlusies
                uz Rīgu. Kad nu viņa esot visu sapratusi, tad,
                cerams, sapratīšot arī to, ka tā taču esot higieniskāk,
                un līdzekļi viņam šādu komfortu atļāvuši. Priekš kāzām
                viņš Naneti atlaidīšot...</p>
                <p>Gaida vairs neklausījās. Viņai pietika.</p>
                <p>— Vai jums nav kāda vīriešu slimība? — viņa vēl iejautājās,
                pilnīgi pārliecināta, ka arī tās viņam netrūka.</p>
                <p>Nē, par to viņa varot būt droša, tādas viņam vēl neesot.</p>
                <p>Gaida klusēja ar drūmi sarauktu pieri. Viņš to visu bija
                stāstījis, kā kaut ko dabisku, saprotamu, par ko, zināms,
                sieviešu klātbūtē nemēdz runāt.</p>
                <p>Arī Vilnis klusēdams pārdomāja savu grēku sūdzēšanu.
                Sākumā viņam bija ļoti kauns runāt ar jaunu meiteni
                par tādām vīrietiskām lietām, bet tā ka tā nu drīz
                būs viņa sieva, tad viņš pārvarēja sevi un izstāstīja visu,
                kas tad ir, tas ir. Vismaz apslēpis viņš neko netika. Un
                no tā ir liels labums, — viņa vēlāk neko nevarēs pārmest,
                tā viņš sevi mierināja, bet viņu nospieda Gaidas
                klusēšana.</p>
                <p>— Gaida, sakiet man kādu labu vārdu, — viņš lūdzās.
                Viņam sāka kļūt neomulīgi. Labi, ka jau metās tumšs.</p>
                <pb/>
                <p>— Jūsu stāstā bija maz, par ko jūs varētu slavēt, —
                Gaida sausi atbildēja.</p>
                <p>— Gaida, jūs man nevarat piedot? — viņš izbijies
                jautāja.</p>
                <p>— Nezinu, man iepriekš jāpārdomā.</p>
                <p>— Un jūsu stāsts?</p>
                <p>— Tas nāks vēlāk, — ja mans spriedums būs jums
                labvēlīgs.</p>
                <p>— Gaida, es redzu, jūs nepiedosit — manu pagātni.</p>
                <p>— Tas var būt.</p>
                <p>Abi atkal apklusa. Gaida gāja mazliet iepriekš, viņš
                iepakaļ. Tā viņi nonāca mācītājmuižā, kur Vilkacis viņus
                apsveica ar jautru riešanu.</p>
                <p>Māte Gaidu norāja, lai nespēlējoties ar uguni, — ka
                neiznākot kāda liela dega; lai taču viņa nedomājot, ka
                precība ar Vilni viņai atnestu kādu laimi, ja arī tā viņam
                būtu visu izstāstījusi.</p>
                <p>— Tātad, — man cits nekas neatliek, kā iet uz ielas
                vai slīcināties? — Gaida asi jautāja.</p>
                <p>Māte ļoti nobijās. Viņa redzēja, ka Gaida bija izmisumā
                un katra viņas neapdomīga vārda sekas varēja
                būt katastrofa. Viņa saudzīgi aizrādīja — vēl jau esot
                visādi ceļi dzīvē... lūk, Anna Petrovna godīgi nodzīvojot
                savas mūža dienas...</p>
                <p>Gaida aizcirta durvis, jo viņa ienīda māti. Atkal viņa
                bija viena.</p>
                <p>Nekāda laba padoma arī māte viņai nevarēja dot. Atlika
                — paļauties vienīgi uz sevi.</p>
                <p>Šai istabā viņa pārdomāja par Ērika Viļņa, viņas precinieka,
                pagātnes stāstu.</p>
                <p>— Tas jau ir klasiski pilnīgi kā drukāšanai! — viņa,</p>
                <pb/>
                <p>ļauni smiedamās, sev teica. — Tur netrūkst nekā, un
                tomēr viņam ir vēl tāda seja, it kā tam būtu sava taisnība.
                Bez apdomāšanās viņš bildināja viņu. Un, ja tad
                vēlāk viņam kādreiz gadās zināmi apstākļi, tad viņš arī
                nekautrēsies — „nospļauties", jo — tas taču ir „kas gluži
                cits"... Riebums pārņēma Gaidu. Tagad viņa sāka
                saprast vīrieti labāk, un tagad viņa saprata arī Valža
                vienaldību pret precēšanos. Viņš jau bez tās varēja tik
                pat labi iztikt.!...</p>
                <p>Arī pret Valdi viņa tagad sajuta lielu riebumu. Viņš
                tai reiz arī bija vēlējies sūdzēt savus grēkus, tikai viņa
                nebija klausījusies. Ko gan viņš viņai būtu stāstījis? ...
                „Es esmu sliktāks par sliktākajiem" — viņš bija teicis...</p>
                <p>Un viņa, kā viņa to bija mīlējusi!... Kā uz kādu svētumu
                viņa skatījās uz šo dabas brīnumaino varu... Kā
                kādam neredzamam dievam viņa ziedoja — visu... Un
                viņam — tas bija tikai kā nospļauties. — Riebums, nešķīstība,
                neaptverams riebums, lopība! — Vai tāds vīrietis
                maz vairs varēja mīlēt? — Vai viņš vispār saprata,
                kas tas ir, ko sieviete sauc par mīlestību?</p>
                <p>Un Gaida atcerējās Valža mīlestību abās vasarās, tad
                Viļņa tagadējo kaislību pret viņu... Tas viss gan izlikās
                pēc mīlestības. Bet — cik ātri tā viņiem pāriet mierīgā
                prāta apspriešanā, — to viņa redzēja pie Valža. Viņam
                mīlestība vairs nebija nekāda upura vērta. Jā, vīrietis
                mīlestībai neupurē, viņš tikai zina prasīt upuri no sievietes.
                Un, ja viņa tam neziedo visu, — tad viņa to nemīl
                pietiekoši, un viņš jūtas aizvainots.</p>
                <p>Gaida jau sajuta, ka arī viņas mīlestība pret Valdi pēdējā
                laikā bija kļuvusi mērenāka. Taču tas bija saprotami.
                Bet tagad viņa atkal pilnīgi sadega ilgās pēc viņa, un
                vēl desmitreiz vairāk viņa bija gatava upurēt viņam atkal</p>
                <pb/>
                <p>un atkal. Viņa neko nenožēloja. Kā kāda elementāra
                vara viņu toreiz bija grūdusi uz vienu zināmu pusi...</p>
                <p>Galu galā Gaida atzina, ka pie tāda vīrieša, kam tik
                raiba „normāli vīrietiska" pagātne, kā Vilnim, viņa nevar
                iet par sievu; lai arī citādi viņš tai patika. Kas bija
                viņas „grēks" samērā ar Viļņa grēkiem!... Ka viņš to
                piedos, — par to viņai tagad nebija ne mazāko šaubu,
                kaut arī māte apgalvoja pretējo.</p>
                <p>Naktis viņa tagad dažreiz gulēja nemierīgi, — dīvaini
                sapņi traucēja viņas miegu... viņas jaunās asinis tai
                nedeva miera...</p>
                <p>Ko darīt, kā rīkoties?</p>
                <p>Precēt Vilni, jeb gaidīt Valdi?</p>
                <p>Nevaldāmas dusmas viņu pārņēma pret Valdi. Gaidīt
                — tādu!... Viņš neprecēšoties. Ha—ha! Labāk būtu, ja
                viņš sacītu: — Es tagad precēšu citu un pēc piecpadsmit
                gadiem atkal tevi. — Jā, tas būtu daudz labāk — vismaz
                šķīstāk un cilvēcīgāk. Lai viņa precoties vien, pēc
                piecpadsmit gadiem viņš tad nākšot pēc viņas... Un
                viņš pats, ko viņš darīs? ... Tas viss Gaidai bija tik sāpīgi,
                ka, par to domājot, viņa vienmēr nospļāvās.</p>
                <p>Kā varētu viņam atriebties? Bet precēt Vilni, — to
                viņa tagad arī nevarēja iedomāties.</p>
                <p>Otrā dienā viņa arī Vilnim to pateica. Viņš izbrīnījās
                par tādu aušību. Ko tad viņš bija noziedzies, ka no viņa
                ar riebumu novērsās? Muļķa skuķis! Gan pārdomās, un
                mulsums pāries. Viņš cerēja atkal.</p>
                <p>Gaida trakajā braucienā bija saaukstējusies. Viņai bija
                drudzis un galvas sāpes. Trešajā dienā nenonāca lejā.
                Vilnim kļuva nemierīgs prāts; visādi viņš domāja,
                kā varētu Gaidu satikt, ko viņai uznest augšā. Pasts bija
                vakar, puķes vairs neziedēja... Viņš ieteica Gobas</p>
                <pb/>
                <p>kundzei pret sasaldēšanos aveņu tēju. Gobas kundze
                tam pievienojās. Kad tēja bija gatava, viņa uz paplātes
                nesa to Gaidai. To vien Vilnis bija gaidījis: viņš paņēma
                no mācītāja kundzes paplāti un pats uznesa.</p>
                <p>Gaida pateicās. Viņa sēdēja gultā, un, kājas sarāvusi
                un satinusi, lasīja.</p>
                <p>Vilnis turēja paplāti un gaidīja, kamēr viņa dzēra
                tēju.</p>
                <p>— Ja jūs, Viļņa kungs, būtu tik laipni un pasacītu
                Māriņai, lai nāk iekurt man krāsni.</p>
                <p>Viņš pats to izdarīšot, ja viņa atļaujot, malka tepat
                esot aizkrāsnē.</p>
                <p>Viņa bija ar mieru.</p>
                <p>Ar labpatiku Gaida noskatījās, ar kādu gatavību Vilnis
                pildīja katru viņas vēlēšanos. Kā likās viņš uz to
                vien gaidīja.</p>
                <p>— Būtu labs vīrs! — Gaida nodomāja un pasmaidīja
                sevī.</p>
                <p>Viņš jautāja, ko viņa smejoties. Viņa pateica, ko nupat
                bija domājusi.</p>
                <p>— Gaida, par to jūs nešaubieties! Uz rokām es jūs
                nestu — visu mūžu... es jūs glabātu kā dievekli.</p>
                <p>— Vai kā Purmals Balvu?</p>
                <p>— Vēl vairāk! Daudz — daudz vairāk. Gaida, es jūs
                mīlu jau sen. — Viņš nokrita ceļos viņas priekšā un satvēra
                viņas roku, to apklādams dedzīgiem skūpstiem.</p>
                <p>Gaida kļuva domīga.</p>
                <p>— Ja mēģinātu? — viņa klusi šaubījās un viegli pasmaidīja.</p>
                <p>— Mēģiniet, mēģiniet, Gaida!</p>
                <p>— Ja jūs būtu labs vīrs, es jums būtu laba sieva, — es</p>
                <pb/>
                <p>censtos jūs iemīlēt. Jūs man arvien esat patikuši, un ir
                bijuši brīži, kur es esmu sajutusi pret jums dziļu simpātiju,
                kaut gan tagad, pēc jūsu stāsta — man jāatzīstas,
                tā stiprā mērā ir zudusi.</p>
                <p>— Gaida, mīļā, dārgā Gaida, piedodiet! Pagātni es
                vairs nevaru labot, bet nākotne ir mūsu, un tur es piederēšu
                vienīgi jums, mana dievinātā Gaida! Mana
                Gaidītā!</p>
                <p>Pie pēdējiem vārdiem Gaida sarāvās. Arī viņš, Valdis,
                tā viņu sauca... Un visas pagātnes atmiņas kā bulta
                izšāvās caur viņas galvu...</p>
                <p>— Tad labi, — viņa pēc brīža teica, — bet iepriekš —
                jums jādzird arī mans stāsts.</p>
                <p>— Es negribu dzirdēt jūsu stāstu! — viņš nepacietīgi
                izsaucās un izstiepa savas rokas pēc viņas: — Mana Gaidītā,
                mana Gaidītā!</p>
                <p>— Nē, nē, — pacietieties. Mans stāsts nav garš. Es
                jums nesen teicu, ka mīlu citu. Tā vieta manā sirdī vēl
                nav sadzijusi... mēs esam šķīrušies. Mana pirmā mīlestība
                bija arī mana pēdējā, — cita neesmu mīlējusi.
                Pirms trim gadiem mēs abi vienu vasaru mīlējām viens
                otru, — skūpstījāmies slepeni. Tad mēs trīs gadi netikāmies,
                — bijām sanīdušies. Nupat šovasar mēs atkal
                redzējāmies, un mūsu mīlestība par jaunu uzliesmoja —
                citādā, vulkāniskā degā... es biju pieaugusi sieviete...
                Tagad esmu — atraitne ..</p>
                <p>Gaida apklusa.</p>
                <p>Pēc katra vārda Vilnis kļuva nopietnāks, kamēr pie
                pēdējiem — gluži pārakmeņojās un kā sastindzis skatījās
                grīdā.</p>
                <pb/>
                <p>— Es nenožēloju, es biju laimīga, — Gaida vēl turpināja,
                it kā sevī nogrimusi un neievērodama savu vārdu
                iespaidu uz bildinātāju. — Pēc tam mēs devām viens
                otram pilnīgu brīvību. Tas ir viss, kas man sakāms. —
                Gaida apklusa un uzskatīja saknupušo Vilni. — Ka tas
                jūs tik briesmīgi aizgrābj, par to es brīnos, Viļņa kungs,</p>
                <p>Gaida mazliet ironiski piebilda.</p>
                <p>— Tas mani tiešām ļoti aizgrābj, cienījamā jaunkundze,
                — Vilnis drebošu balsi dzestri teica un piecēlās.
                Viņa seja bija pārvērtusies.</p>
                <p>— Tagad jūs varat iet un pārdomāt, vai mēs esam
                „grēkā" līdzīgi? — Man šķiet, ka starp mums abiem
                vēl ir liela starpība. Es no savas puses tomēr esmu nospriedusi
                pār jūsu pagātni vilkt krustu pāri un — pamēģināt.
                Es domāju trīs dienas, — domājiet jūs tāpat.
                Ejiet un neaizmirstiet atsūtīt man Māriņu!</p>
                <p>Vilnis izgāja, ne vārda neteicis.</p>
                <p>Gaida rūgti pasmaidīja. — Tāda metamorfoza! — to
                viņa tiešām nebija gaidījusi. Īgnums pārņēma viņu. Viņš
                vēl drīkstēja kritizēt viņu! Viņš varēja šaubīties, kad
                viņa teica, ka tā ar mieru iet pie viņa. Tas bija neticami!</p>
                <pb/>
            </div>
            <div type="chapter">
                <head>23
                GREDZENS AR MIRDZOŠU ASARU</head>
                <p>Otrā dienā Ēriks Vilnis aizbrauca ar visām savām
                mantām. Gaida pa logu redzēja, ka viņš uz tilta vēlreiz
                atskatījās atpakaļ. Viņa pamāja ar mutautiņu.</p>
                <p>— Laimīgu ceļa vēju! — viņa sauca, ko viņš zināms,
                nedzirdēja.</p>
                <p>Gaidai sirds bija pilna rūgtuma. Viņa juta, ka tai nodarīta
                liela netaisnība. Par laimi viņa savu iesnu dēļ
                varēja tagad neiet lejā. Viņai bija nepatīkami sastapties
                ar tēvu, dusmas uz māti, jo — viņai bija taisnība!</p>
                <p>No Korinnas šodien atnāca īsa vēstulīte, kas to mazliet
                iepriecināja. Korinna rakstīja, lai viņa paciešoties
                līdz svētkiem, Borisovs apsolījies katrā ziņā parūpēties
                par kādu vietu. Tad nāca vesels jūtu izplūdums par
                pašu Borisovu, kas izrādījās vai tīrais pārcilvēks.</p>
                <p>— Arī Korinna sāk jūsmot par vīrieti! Nekas nopietns
                jau nevar būt, — viņš ir precējies, trīs bērnu tēvs, —
                Gaida nodomāja.</p>
                <p>Gaidas sasirgums pārgāja, viņa gāja atkal lejā. Nākošā
                pasta dienā Gaida saņēma vēstuli:</p>
                <p>Gaida!</p>
                <p>Ja Jūs vēl paliekat pie sava pēdējā vārda, tad uzskatiet
                mani par savu saderināto līgavaini. Es bez Jums
                nevaru dzīvot. Arī es velku krustu pāri pagātnei. Ja
                esat ar mieru, tad telegrafējiet „jā", — lai es varu dot</p>
                <pb/>
                <p>savai mātei un tēvam vajadzīgos norādījumus un nokārtot
                dokumentus, — mēs tūdaļ laulāsimies.</p>
                <p>Ēriks Vilnis.</p>
                <p>Gaida sajuta gandarījumu un priecīgi paziņoja mātei
                savu uzvaru.</p>
                <p>Lai gan mācītāja kundze teica, ka neko labu nesagaidot
                no tādas laulības, tomēr viņas prieks bija liels; par
                daudz viņa bija pieradusi adjunktu redzēt par savu nākamo
                znotu. Arī tēvs bija ļoti mierā, kaut gan centās to
                neizrādīt. Un kā lai viņš nepriecātos, — tā viss grūtais
                jautājums atrisinājās tik laimīgi un spīdoši, ka labāk
                nevarēja vēlēties!</p>
                <p>Tanī pat vakarā Juris rikšoja ar bēri uz telegrāfa
                staciju ar svarīgo „jā".</p>
                <p>Otrā rītā pienāca telegramma:</p>
                <p>„Būšu, tiklīdz nokārtošu darīšanas. Ēriks."</p>
                <p>Gaida pasmaidīja. Cik brīnišķīgs tāds vīrietis! — It
                kā viņa nezinātu tāpat, ka viņš būs, tiklīdz varēs. Sērīgi
                smaidīdama, viņa staigāja apkārt pa lauku. Jā, nu
                viņa bija saderināta,... un viņai drīz būs kāzas. Tūdaļ
                viņa rakstīja Korinnai, lai nerūpējoties vairs par vietu,
                šimbrīžam nav vajadzīga, jo — viņa precēsies ar mācītāju
                Ēriku Vilni.</p>
                <p>Viņa zināja, ka šī jaunā vēsts sacels Pēterburgā sensāciju
                — Korinna pateiks Anitai, Anita — viņam... Un
                tad — Gaida vēl kā slīkonis pie pēdējā salmiņa pieķērās
                cerībai, — ka varbūt viņš pēdējā stundā atgriezīsies
                un sauks viņu pie sevis. Ai, tā bija pārdroša spēle, ko
                viņa spēlēja! Bet — viņai cits nekas neatlika — atriebties
                vajadzēja...</p>
                <p>Un tad viņa atkal gaidīja dienu pēc dienas kādu ziņu</p>
                <pb/>
                <p>no Pēterburgas... Viņa vēlējās, kaut viņas saderinātam
                būtu bijis daudz darīšanu.</p>
                <p>Bet trešajā dienā pēc telegrammas Ēriks Vilnis bija
                klāt, apkrāvies ar veselu vezumu visādu paku. Viņš ienāca
                ar tādu pašapzinīgu joni kā uzvarētājs, atgriezdamies
                no kara lauka. Ar tēvu viņš draudzīgi apkampās,
                mātei pazemīgi noskūpstīja roku, tad vilcinādamies tuvojās
                Gaidai. Gaida smaidīdama lēni sniedza viņam
                pretī abas rokas. Viņš tās satvēra un apklāja dedzīgiem
                skūpstiem.</p>
                <p>Juris ar Māru nesa iekšā atvestās mantas. Vilnis viņus
                izrīkoja.</p>
                <p>Gaida nepamanīta uzgāja augšā un atkrita gultā, nevarīgi
                raudādama. Tad viņa saņēmās un, mazliet apmierinājusies,
                mazgāja saraudātās acis, te izdzirda kādu
                steidzīgi kāpjam pa trepēm.</p>
                <p>— Tas ir viņš!... Ak Dievs! — Gaida it kā pēc palīdzības
                meklēdama, skatījās apkārt, kur varētu paslēpties.</p>
                <p>Viņš klauvēja.</p>
                <p>— Iekšā! — Gaida neskanīgi aicināja.</p>
                <p>Vilnis tagad ienāca nevilcinādamies, kā pats savā
                istabā. Viņa pazemīgā kautrība bija zudusi. Gaida stāvēja
                ar dvieli rokā, kā sastingusi.</p>
                <p>— Gaida, vēlreiz — labdien! — viņš laipni teica.</p>
                <p>Viņa nekustējās.</p>
                <p>Šinī vienā mirklī viņai caur galvu vēja ātrumā izskrēja
                visa viņas dzīve — līdz šim pašam brīžam, un viņai
                likās, ka tas vien, ka Ēriks Vilnis tagad ir šeit — pēc visa,
                kas bijis — prasīja no viņas siltākas jūtas. Viņš to
                mīlēja, viņš aizmirsa visu... Viņa vairs nejutās atstāta,</p>
                <pb/>
                <p>pamesta, viņš draudzīgi stiepa viņai pretī savu roku...
                Viņa sajuta pateicību pret šo cilvēku, kas viņai bija tik
                labs. Tur viņš stāvēja un gaidīja, ka viņa to apsveiks...
                It kā kāds būtu viņu no muguras grūdis, — viņa piegāja
                drošiem soļiem viņam klāt un piekļāva savu nomocīto
                galvu pie viņa krūts un klusi raudāja.</p>
                <p>Arī Vilnis vilcinājās runāt. Tad viņš novilka viņu sev
                līdzās uz mazā dīvāna un abi sēdēja kādu laiku klusēdami.</p>
                <p>— Pag', neraudi nu vairs, Gaida! — Parunāsimies
                prātīgi.</p>
                <p>Gaida lēni pacēla galvu. Viņas acis bija gluži sarkanas
                no raudāšanas.</p>
                <p>— Vai tā tu sagaidi savu līgavaini? — viņš ar vieglu
                rūgtumu jautāja.</p>
                <p>— Piedodiet un — saprotiet mani... — Gaida klusi
                teica.</p>
                <p>— Saki: piedod, mīļais Ērik!..</p>
                <p>— Piedod, mīļais Ērik, — viņa paklausīgi atkārtoja
                un atkal paslēpa savu galvu.</p>
                <p>— Tā. Un tagad tu mani sauksi tā arvien?</p>
                <p>— Jā, — viņa apsolīja kā mazs bērns.</p>
                <p>Lomas likās mainījušās?</p>
                <p>Jā, tās bija mainītas — no paša pirmā acumirkļa.
                Gaida to nemanīja.</p>
                <p>— Tātad tu tagad esi mana mazā līgaviņa, un pēc trīs
                nedēļām mums būs kāzas. Vai tu esi ar mieru, Gaida?</p>
                <p>— Jā, Ērik.</p>
                <p>— Un krustu pāri pār pagātni?</p>
                <p>— Vai tu varēsi aizmirst? Vai tu to nenožēlosi vēlāk?
                Nesteidzies!</p>
                <pb/>
                <p>— Es nezinu, kā būs vēlāk, bet tagad es citādi nevaru.
                Un, ja tu netopi mana sieva, tad es tā kā tā būtu visu
                mūžu neapmierināts. Es tevi, Gaida, mīlu par visu vairāk
                pasaulē. Cik grūta man bija šī cīņa, to tu kā sieviete,
                kas radusi visu piedot, nevari iedomāties. Es šajā
                ziņā vēl esmu veclaiku cilvēks, bet — es gribu pieņemt
                tavu jauno ticību, — jo es tevi mīlu.</p>
                <p>Vēl ilgi un sirsnīgi viņš runāja. Gaida tikpat sirsnīgi
                raudzījās viņa acīs, tad, kā svētsvinīgi apliecinādama,
                nopietni teica:</p>
                <p>— Ērik, tu esi labs, es tev arī būšu laba, bet — pacieties
                ar mani mazliet...</p>
                <p>— Es saprotu, es mēģināšu.</p>
                <p>Tad abi pārrunāja par kāzām, par nākamo dzīvi. Kāzas
                viņi nolēma nosvinēt klusībā — tepat Randavā.
                Ērika māte bija apņēmusies gādāt par dzīvokli Mazpilī
                un arī par mājas iekārtošanu. Pa svētkiem viņi vēlējās
                pāriet savās mājās. Gaidai kļuva it silti ap sirdi. Viņa
                atcerējās Balvas ērto, omulīgo mājokli. Nu arī viņai būs
                tāds!</p>
                <p>Kad viņi ilgi bija sprieduši, Ēriks izvilka no kabatas
                mazu kārbiņu, no kuras izņēma gredzenu ar skaistu
                briljantu un uzmauca to Gaidai pirkstā.</p>
                <p>— Cik skaisti tas mirdz, — Gaida priecājās.</p>
                <p>— Kā priekā un laimē, — Ēriks piebilda.</p>
                <p>— Un nu es iešu. — Viņš sacīja un stāvēja, it kā vēl
                ko gaidīdams.</p>
                <p>Gaida vilcinādamās sniedza pretī savas lūpas. Viņš
                ilgi un cieši viņu skūpstīja. Viņa neatbildēja, viņai bija
                grūta, grūta sirds.</p>
                <p>— Mana mazā, mīļā līgaviņa! Un es varēju šaubīties!</p>
                <pb/>
                <p>Gaidītā, es esmu laimīgs ... Ēriks kaislīgi čukstēja.
                Gaida klusēja.</p>
                <p>— Nāc līdz lejā, man tur vēl kaut kas tev, — viņš
                aicināja.</p>
                <p>Viņa nevarot tagad. Kad viņa soļi uz trepēm apklusa,
                Gaida pieslēdza durvis un atkrita uz dīvāna, dobji ievaidēdamās.</p>
                <p>Vai tiešām cita ceļa viņai nebija vairs? Vai tā bija
                pareizi, kā viņa darīja?</p>
                <p>Miera, miera! — Tā visvairāk vajadzēja viņas dvēselei.
                Viņa vairāk negribēja ciest. Un, ja ne laime, tad vismaz
                miers viņai būs — pie Ērika sāniem,... viņš ir tik
                krietns un tik pašaizliedzīgi viņš viņu mīl.</p>
                <p>Viņa arī centīsies būt viņam laba. Kas zina, varbūt
                arī ar laiku iemīlēs...</p>
                <p>Bet, kad Gaida iedomājās, ka pēc trīs nedēļām tā būs
                viņa sieva, tad tai auksts gāja pār kauliem... Viss būtu
                labi, — viņa dzīvotu ar viņu saticīgi, mierīgi, ja tik —
                nebūtu jābūt viņa sievai. Viņa negribēja domāt par to.
                Varbūt arī tas kaut kā labi iegrozīsies... Ēriks taču
                nebija viņai pretīgs, nē — varbūt otrādi. Gan jau ies,
                gan jau ies!...</p>
                <p>Gaida uzskatīja Ērika dāvāto gredzenu. Kā viņš mirdzēja,
                kā laistījās viņas pirkstā! — Kā asara — viņa
                nodomāja.</p>
                <p>Vai tas nebija viņas nākamās laulības simbols?..</p>
                <p>Ak, šis gredzens ar mirdzošo asaru — tas dedzināja
                viņas pirkstu ar tādu sāpīgu degu...</p>
                <pb/>
            </div>
            <div type="chapter">
                <head>24
                DIVAS SIRDSAPZIŅAS</head>
                <p>Randavas mācītājmuižā valdīja liels uztraukums.
                Visi ņēma dalību kāzu rīkošanā. Anna Petrovna gan
                mācījās ar Veltu un Līzīti, kā parasts, bet bērni bija
                ļoti izklaidīgi, domāja par visu citu, tik ne par mācībām.
                Līzīte ar saviem astoņiem gadiem nemaz nevarēja
                saprast, ka nu Gaidas vairs nebūs mājā, — aizies uz
                visiem laikiem ar Ēriku un dzīvos ar to kopā — kā papa
                ar mamu.</p>
                <p>Nu arī bērni drīkstēja adjunktu Viļņa kungu saukt
                vārdā un uzrunāt ar „tu". Tas viņiem sākumā izklausījās
                pavisam jocīgi. Bet jaunā radniecība starp lielo
                svaini un mazajām svainenēm nodibinājās drīz jo sirsnīga,
                kad Ēriks no atvestajām pakām izkravāja veselu
                kalnu visādu saldumu. Tukšā jau viņš gan nekad
                no Rīgas nebrauca, bet šoreiz viņš bija sevišķi devīgs.</p>
                <p>Tikai mazā Līgita nebija ar saldumiem pielabināma.
                Kad viņa dabūja zināt, ka viņas mīļākā māsa aizies projām
                ar viņas krusttēvu, tad viņa to ienīda uz visiem laikiem,
                un tur nelīdzēja nekādi kukuļi.</p>
                <p>Velta ar Līzīti vēl daudz par sekām nepārdomāja, jo
                tagad bija tik daudz jauna prieku: viņām tika šūdinātas
                jaunas baltas kleitas — tādas pat kā Gaidai, arī jaunas
                kurpes viņām būs, lentas un daudz kas, ko ne uzskaitīt
                nevarēja. Un tad visas tās skaistās lietas, kuras Ēriks
                bija Gaidai atvedis no Rīgas! Tur bija ko skatīt un priecāties
                dienām.</p>
                <pb/>
                <p>Jā, viņš bija labs, svainis Ēriks, viņas to vēl vairāk
                iemīlēja un vēlējās, kaut arī viņām, lielām izaugušām,
                tāds līgavainis gadītos.</p>
                <p>Līzīte jau sapņoja par kādu pasaku princi ar gariem
                zelta matiem, sidraba bruņām, skanošiem piešiem, bet
                ja viņš bija tik mīļš kā Gaidas Ēriks, tad jau viņa varēja
                no savām prasībām kādu daļu arī nolaist.</p>
                <p>Velta uz tādiem prinčiem skantījās ar necieņu, — viņas
                ideāls bija jau daudz reālāks, un kad viņa redzēja, cik
                draudzīgi saķērušies tagad staigāja Ēriks ar vecāko māsu,
                tad viņa nožēloja, ka arī jau nav liela ...</p>
                <p>Mācītājs Goba ar kundzi bija abi svinīgi nopietni.
                Mācītājs pat likās aizmirsis savu pēdējo iekrišanu, viņam
                vairs nebija vaļas par to domāt; tagadējie notikumi
                viņa dzimtā bija tik visai svarīgi. Svētdien viņš bija no
                kanceles uzsaucis savu meitu Gaidu ar mācītāja kandidātu
                Ēriku Vilni no Rīgas. Viņa balss bija drebējusi,
                šos vārdus runājot. Draudzē tas bija darījis iespaidu —
                visi bija klausījušies — kas nu nāks tālāk... Bet tālāk
                nenāca nekas sevišķs — uzsaukti tika vēl saimniekmeita
                Kalnu Margrieta ar saimniekdēlu Vīzenu Kristapu
                un tā tālāk.</p>
                <p>Tai pašā vakarā viņš bija sēdējis vēlu līdz pusnaktij
                savā rakstāmā istabā un pārdomājis par notikušo.</p>
                <p>Gaida, šis stūrgalvīgais bērns, spēra tādu nopietnu
                soli — tagad, tik piepeši, pēc tam, kad divas reizes bija
                atteikusies.</p>
                <p>Kādas pārmaiņas bija notikušas viņas sirdī? — to
                viņš mēģināja izprast. Viņam tā neko neteica, uz viņa
                jautājumiem tik īsi atbildēja, un pēdīgi pat atcirta, ja
                viņam, tēvam, nepatīkot, — viņa varot atteikt vēl trešoreiz,
                — viņai esot vienalga; viņa tikai domājot viņiem</p>
                <pb/>
                <p>vecākiem, lielu prieku darīt. Ka tā viņa taisni nedomāja,
                un tikai vecāku dēļ, — to mācītājs Goba neticēja,
                bet viņš nedrīkstēja tālāk jautāt, lai gan juta, ka kaut
                kas nebija kārtībā ar Gaidas psīcholoģiju. Bet, tā kā
                viņas solis, no visām pusēm apspriežot, izlikās ļoti prātīgs,
                tad tēvs lūkoja apmierināties. Ar māti viņi šai
                punktā nemaz nevarēja sarunāties — nez' kas viņai,
                Lienai, bija noticis ...</p>
                <p>Un tad viņš, mācītājs Goba, lūkoja viens pats sevī
                pārspriest sava nākamā znota personību. Kas Ēriks
                Vilnis bija un kāds tas bija, to jau viņš zināja pa daļai
                agrāk, un pa šo kandidāta gadu viņš to bija iepazinis
                vēl tuvāk un varēja būt mierā.</p>
                <p>Vecais mācītājs atcerējās to laiku, kad viņš bija precējis
                pēc savas Helenas... Tik tagad tas saprata, kad
                atdeva savu meitu pie vīra, — cik viņš toreiz bija bijis
                vainīgs pret Helenu,... un viņā cēlās jautājums: kāds
                gan Ēriks Vilnis ir — savā intimā dzīvē?</p>
                <p>Kāds gan tas lai būtu? — Tāds pats kā visi... kāds
                tu pats biji — kad precējies... kāda balss atbildēja.</p>
                <p>Tad viņam sirds iesāpējās, un viņš tādam negribēja
                atdot savu bērnu.</p>
                <p>Bet varbūt Ēriks tāds nav?</p>
                <p>Jā, viņš tam noprasīs — par viņa pagātni... Viņam
                kā tēvam jāzina.</p>
                <p>Bet tad vecajam mācītājam atkal likās, ka tam nav
                nekādas tiesības šādā kārtā nopratināt savu znotu; tas
                varēja prasīt: kā tad bija, tēvs, ar tavu paša priekšlaulības
                dzīvi? ... Ko viņš uz to varētu atbildēt? Kauns
                vien būtu, vairāk nekas.</p>
                <p>— Ak, lai Dieva rokā, un viņam — mana svētība! —
                Mācītājs Goba nogrima drūmās domās. Tad piecēlās no</p>
                <pb/>
                <p>rakstāmgalda, kur bija sastādījis veselu tabeli jautājumu,
                un nemierīgi soļoja pa istabu.</p>
                <p>— Kaut vismaz zinātu — vai viņš ir vesels... viņš
                norūca bārdā. — Tik bieži tagadējie jaunekļi cieš par
                saviem grēkiem... un — tēvu grēki pāriet uz bērniem
                līdz trešam un ceturtam augumam...</p>
                <p>Tā tas gāja no vienas paaudzes uz otru; arvien jaunie
                cieta tās pašas ciešanas, grēkoja tāpat kā vecie, un nevienam
                nebija drosmes brīdināt jaunos, attēlojot savu
                jaunības grēku ļaunās sekas, bet katrs vecais gribēja
                jauno priekšā spēlēt svēto un viņu kļūdīšanos zināja
                tikai bargi, farizejiski nosodīt.</p>
                <p>Mācītājs Goba iedomājās, ka viņam Rīgā divi dēli
                vārīgajā pārējas augumā, kur cilvēka bērna asinis sāk
                mosties... un bērns sāk neapzinīgi prasīt pēc svarīgā
                dabas noslēpuma izskaidrojumiem.</p>
                <p>Jā, tur ir laiks tev, tēv, nākt ar savām grēku sūdzēšanām
                un atklāšanām un pēc tam — ar pamācībām. Bet
                par visām lietām — iepriekš ar savu grēku atziņu. Kad
                redzēs, ka tu pats esi maldījies un par to cietis, tikai tad
                tev ticēs un tevi cienīs — tavas drosmes dēļ — ka tu
                nāci atklāti, bez valšķības, kā cilvēks pie cilvēka. Tavs
                bēdīgais nostāsts atbaidīs tavus dēlus no līdzīga likteņa.</p>
                <p>Cik daudz rūgtuma būtu bijis aiztaupīts viņa un Lienes
                laulības dzīvē, būtu viņš bijis jaunībā tikpat šķīsts
                un tīrs kā viņa; gluži savāda būtu bijusi viņu laulība.
                Jā, varbūt gluži citāds cilvēks viņš pats būtu bijis, ja viņa
                miesa būtu palikusi neaptraipīta... Arī dvēsele būtu
                bijusi tīrāka un dziļāka... Viņš atcerējās, ka dzīves
                grūtos brīžos viņš neskatījās vis uz augšu, viņa enerģija
                ar to nenocietinājās, bet — viņš slīka zemāk, lūkoja
                aizmirsties lētos priekos ... viņš brauca uz Rīgu ... Un</p>
                <pb/>
                <p>kad tad, mājas pārbraucot, Helēnas skaidrās acis viņam
                lūkojās pretī, — līdz pašam dvēseles dziļumam tās urbās,
                ... tad viņš ienīda šīs skaidrās acis, ka viņas bija
                tik skaidras... un ka viņu tuvumā viņš jo vairāk sajuta
                ļaunu sirdsapziņu.</p>
                <p>Jā, jā, sirdsapziņa — tā bija tā, kas viņu tagad atkal
                mocīja tik baigi... Un kad viņš tagad iedomājās savus
                dēlus lielpilsētā — jaunības briesmās, — tad viņš satvēra
                savu galvu un spieda to savās rokās.</p>
                <p>Vai jau nav par vēlu, par vēlu?</p>
                <p>Viņš teiks, tūlīt viņš teiks viņiem visu, it visu, kad
                tiksies; tad viņš izrunāsies ar viņiem par visiem šiem
                tik svarīgiem un tik sāpīgiem jautājumiem. Tas viņam
                nebūs viegli, bet to viņš darīs. Mīļais Dievs, kaut vēl
                nebūtu par vēlu!</p>
                <p>Gaidas likteni viņš vairs nespēja grozīt, viņš varēja
                tikai cerēt, ka viss būs labi...</p>
                <p>* * * </p>
                <p>Tai pašā svētdienas vakarā mācītāja kundze gulēja
                gultā vaļējām acīm, kurās mirdzēja asaras. Ar vienu
                roku viņa, it kā sevi mierinādama, turēja satvērusi savas
                mazajā gultiņā līdzās gulošās jaunākās meitiņas
                Līgitas rociņu un domāja par savu vecāko. — Viņa
                gaidīja Mārtiņu. Sirds bija tik pilna... būtu parunājušies
                par Gaidu.</p>
                <p>To, ko viņa tagad zināja, viņa tam gan nedrīkstēja
                teikt. Kā sieviete tā sajuta kaunu par Gaidas grēku, kas
                aiz tīras solidaritātes bija jāslēpj no katra vīrieša, arī</p>
                <pb/>
                <p>no tēva.. Viņas pašas sirds tai neatļāva nosodīt savu bērnu,
                viņa notikušo uzskatīja par lielu nelaimi...</p>
                <p>Un tagad — Gaidai būs kāzas!</p>
                <p>Ka tās kāzas vispār varēja notikt, tas viņai izlikās
                gluži pasakaini; ka viņš, Ēriks Vilnis, zinādams visu,
                tomēr precēja viņu...</p>
                <p>Jā, daudz ko viņa vairs nevarēja saprast, pasaule
                mainījās ar katru dienu, tik viņa vien palika tā pati
                vecā.</p>
                <p>Kā citādi viss bija bijis viņas jaunībā! Ja viņai toreiz
                kaut kas līdzīgs būtu gadījies, tad viņa aiz kauna
                gan dzīva nebūtu palikusi — bet tagad — viss gluži citādi
                ... Jā, Helenas kundze nezināja, ka arī tagad vēl
                notika tāpat kā viņos laikos, ka Mirta gāja nāvē... un
                vecie spoki vēl tikpat dzīvi kā toreiz...</p>
                <p>Helenas kundze pārdomāja par visu savu laulības
                dzīvi — un viņai prātā nāca kāda filozofa jautājums,
                kuru jaunībā bija lasījusi:</p>
                <p>„Pārdomā par savu pagātni un tad saki, vai tu gribētu
                vēl otrreiz pārdzīvot to pašu?" Filozofs bija pārliecināts,
                ka nebūšot pasaulē tāda cilvēka, kas to gribētu.
                Viņa, toreiz jauna meitene, nebija ticējusi filozofam
                un izsmējusi viņu par mizantropu. Arī tagad, viņa,
                daudz cietusi sieviete māte, saprata, ka filozofam
                nav taisnība. To nedaudzo prieka un laimes dienu dēļ,
                kuras spilgti atdalījās no tumšo bēdu un nelaimes dienu
                daudzuma, viņa bija gatava vēlreiz visu uzņemties no
                jauna. Viņa, māte, sajuta sevī tādu pārdzīvojumu bagātību,
                ka tai likās, ka viņa dzīvo kādā brīnumainā pasaulē,
                kas pieietama viņai vien. No paša pirmā gada,
                kad viņa bija apprecējusies, viņai arvien bija bijušas</p>
                <pb/>
                <p>darīšanas ar mātes stāvokli, un tas arvien ir tik bagātīgi
                veltīts lieliem priekiem un lielām ciešanām...</p>
                <p>Un tad — tā lielā dvēseles vētra, kas viņā bija trakojusi
                ... Nē, nē!... Par to viņa tagad nedrīkstēja domāt.
                .. Varbūt tādēļ arī Gaida... Jā, viņai Gaida tik
                līdzīga!...</p>
                <p>Gaida tagad bija tur, kur viņa priekš 22 gadiem bija
                bijusi. Bet ar Gaidu bija citādi... Vai Gaida būs laimīga?
                — Par to Helenas kundze stipri šaubījās.</p>
                <p>Viņa apelēja pie savas sirdsapziņas. Bet tā viņai neko
                nepārmeta. Jā, viņas pagātne bija tik dzidra, ka Gaida
                viņai nevarēja pārmest ne mazāko melnumiņu. —
                Kaut gan Mārtiņš tai allaž pārmeta šo un to... Ja viņa
                Gaidas audzināšanā varbūt ko bija pārskatījusies —
                tik bija viņas vaina; un, ja Gaida bija mantojusi no viņas
                zināmu aizrautību un straujumu, tad pie tā viņa
                nebija vainīga. Arī citādi viņas sirdsapziņa bija tīra
                kā asara, kas tagad mirdzēja viņas acīs.</p>
                <pb/>
            </div>
            <div type="chapter">
                <head>25
                DZĪVES MAIŅĀ</head>
                <p>Gaida darināja savu balto līgavas tērpu, raudzījās
                gredzena mirdzošā dimanta asarā un — gaidīja ...</p>
                <p>Ko Gaida gaidīja?</p>
                <p>Katru pasta dienu viņa skrēja pirmā pie pasta somas
                un katrreiz vīlās. Arvien vairāk viņas dūša saplaka. Ar
                visu varu viņa piespiedās un kādreiz uzsmaidīja Ērikam.
                Viņš bija smalkjūtīgs un neprasīja daudz laipnības,
                viņš saprata, ka jānogaida laiks. Bieži viņi abi bija
                kopā. Gaida jau, kā likās, vairs nebēga no viņa, un
                tas sākumam bija diezgan, un pamazām pierod pie
                visa ..</p>
                <p>Vakaros viņš daudzreiz sēdēja pie viņas augšā un lasīja
                tai priekšā, kamēr viņa strādāja, dziļi noliekusies
                par kādu rokdarbu, un klausījās. Brīžam viņš taisīja
                mazas pauzes, ķircinādamies satvēra viņas diega spolīti
                un prasīja izpirkuma... Viņa tad sniedza pretī savas
                lūpas. Jā, viņa darīja visu, — lai viņš būtu laimīgs, un
                viņš tik skaisti prata skūpstīt, un tagad tas vairs nebija
                grēks, jā — tas bija viņas pienākums, un, ka šis pienākums
                būtu sūrs, to viņa nevarēja teikt.</p>
                <p>Viņš katrā skūpstā prata ielikt zināmu varoņa uzvaru,
                ka viņa drīzāk varēja justies lepna, padodamās viņam,
                nekā pazemota. Ar kādu dabisku, nemākslotu eleganci
                viņš katrreiz satvēra — vai nu ar abām rokām
                viņas galvu, un tad kā aizmirsdamies baudīja viņas
                skūpstu kā kādu pārdabisku prieku; jeb viņš tuvojās</p>
                <pb/>
                <p>viņai no muguras un ar vienu pēkšņu rokas skāvienu
                atlieca atpakaļ viņas galvu savam alkstošam skūpstam;
                jeb atkal, — ilgi ilgi klusēdams viņā lūkojies, izaicinoši
                glūnoši tas piepeši slēdza viņu savās rokās un skūpstīja,
                skūpstīja kā bez jaudas... Nē, viņš nebija viņai pretīgs,
                it nemaz.</p>
                <p>Reiz lampā bija aptrūcis eļļas, viņa vairs neredzēja
                šūt un viņš lasīt. Tad abi bija atsēdušies uz dīvāna, kuru
                piebīdīja pie sprēgājošas krāsns. Viņa klusēdama
                skatījās liesmās, viņš arī. Kad viņa noliecās un atslēja
                savu galvu abās rokās, viņš aptvēra viņu ap viduci un
                vilka viņu lēni atpakaļ sev līdzās. Viņa nepretojās. Viņš
                cieši spieda viņu savās rokās un karsti skūpstīja.</p>
                <p>Viņa aizvēra acis un domāja — vai par Ēriku, vai
                citu — viņa smaidīja un atbildēja viņa skūpstu dedzīgi,
                kaislīgi tāpat kā pirmoreiz ratos.</p>
                <p>Ērikam visi prāti sāka jukt...</p>
                <p>— Gaidītā! Mana mīļākā! Esi mana, — viņš strauji
                čukstēja viņai pašā ausī.</p>
                <p>Viņa spēji atrāvās un virzījās nost no viņa.</p>
                <p>— Nē, nē, nē! — viņa atgaiņājās, — nē, nē! — viņa
                saķēra galvu un sāka skaļi raudāt.</p>
                <p>Viņš klusi piecēlās un, dziļi aizvainots, atstāja istabu.</p>
                <p>Pēc tam viņi satikās atkal, un ne viens, ne otrs nelikās
                ne zinot par mazo epizodu, Ēriks apmierinājās, kaut gan
                sirds dziļumā viņš tai to nepiedeva. Bet viņš lūkoja viņu
                saprast un aizbildināt, un bija atkal labs un mīļš,
                jā, viņš to apbēra ar savām laipnībām: ar katru pasta
                dienu viņai pienāca jaunas balvas un rotas lietas.</p>
                <p>Lai cik laiks mocoši gari vilkās, kāzu dienas priekšvakars
                Gaidai pienāca par ātru. Kāzu rota bija gatava</p>
                <pb/>
                <p>un gulēja viņas istaba uz krēsla ar baltu palagu apklāta
                — kā ar līķautu, — Gaida salīdzināja.</p>
                <p>Vakarā viņa laipni atvadījās no sava līgavaiņa, kas
                viņu gribēja pavadīt augšā, bet viņa neļāva. Viņa aizslēdza
                durvis aiz sevis un klausījās, kā apakšā viss čumēja
                un čaloja... Viņa zināja, ko tas nozīmēja, — tas viss
                bija gatavošanās uz rītdienu... Arī vecmāmuļa bija
                reizā ar Kārli un Vili atbraukusi, un nu visi gāja juku
                jukām.</p>
                <p>Jā, viņai bija kāzas ...</p>
                <p>Vēl šo pēdējo vakaru viņa gribēja viena būt, pilnīgi
                netraucēta, viena ar savām domām. Pēc tam jau viņa
                vairs nekad nebūs viena — ne dienu, ne nakti... Viņa
                piespieda galvu pie aukstās loga rūts un raudzījās tumšajā
                naktī, lūkodama izšķirt kādu gaišu punktu, —
                varbūt kādu zvaigznīti pie debesīm. Bet viss debess apvārsnis
                bija tumšs un melns. Viņu pārņēma izmisums,
                it kā ļauna nojauta to sagrāba, un viens viņai draudēja:
                „Neej, paliec!" Bet tad viņai ienāca prātā: ko „viņš"
                tad domātu, ja dzirdētu, ka viņas kāzas izputējušas ...
                — un tas kā ar burvja mājienu pārveidoja visas viņas
                jūtas. — Gaida! — viņa uzsauca sev, — ja tev būtu tik
                mazliet vairāk drosmes, tad tu nepadotos šādām veltīgām
                prātošanām, tad tu parādītu ...</p>
                <p>— Nelaimīgāka, kā tagad esmu, es vairs nevaru kļūt,
                — viņa nosprieda galu galā. Jā, viņa izmēģinās vēl šo
                pēdējo, kas viņai atliek. Un atriebība! Cik tā ir salda!...
                Viņa pierādīs viņam, cik viņš tai vienaldzīgs, jo prec
                tūdaļ citu. Ja jau būs sliktāk kā tagad, tad — aizbēgt
                no dzīves vēl arvien ir laika diezgan.</p>
                <p>Šodien no Korinnas bija atnākusi gara, mīļa vēstule.
                Viņa, kā parasts, novēlēja laimes jaunajā dzīvē, tad</p>
                <pb/>
                <p>filozofēja daudz par sievietes dabu un dzīvi, pie kam
                Gaida novēroja, ka Korinnas tagadējā prātošana stipri
                atšķīrās no agrākās. Arī viņa bija nākusi pie atziņas,
                ka mīlestība sievietes dzīvē ir viens no svarīgākajiem
                faktoriem... Korinna bija taī pārliecībā, ka Gaida mīl
                savu nākamo.</p>
                <p>Starp citu Korinna rakstīja:</p>
                <p>„Tagad Tev, mīļā Gaida, apprecoties iestājas jauns
                dzīves posms — Tu būsi sieva, tad — māte. — Un Tevī
                viena pēc otras ietrīcēsies jaunas stīgas, un tad — skaņas
                saplūdīs vienā plašā, spēcīgā akordā..."</p>
                <p>Gaida atkal lasīja draudzenes vēstuli un pie šiem vārdiem
                viņas sirds iedrebējās. Pirmoreiz lasot, tie bija pagājuši
                nepamanīti garām.</p>
                <p>Jā, jā, Korinnai taisnība, sievai viņai ir jātop... tā
                taču viņa vairs dzīvot nevarēja, — tas bija skaidrs, —
                to viņa vairākkārt bija sajutusi pēc viņas nelaimīgās
                šķiršanās... Un, ja viņa būs māte, tad, — kas zin, varbūt
                tad visa viņas psīcholoģija pārveidosies un viņa vēl
                būs laimīga.</p>
                <p>„Cilvēks ir ieraduma dzīvnieks, kas asimilējas katros
                apstākļos" — viņai nāca prātā kāda gudra vīra izteiciens;
                un cik sievietes viņa bija redzējusi apprecam
                nemīļotus vīrus, un vēlāk tās bija — relatīvi laimīgas.
                Ar laiku taču sadzīst visdziļākās brūces, — ar laiku viņa
                arī aimirsīs un, vai tad viņa taisni piederēs pie tām,
                kuras mīl tikai vienreiz mūžā!</p>
                <p>Korinnai taisnība. Uz priekšu, arvien uz priekšu! Atpakaļ
                arvien vēl var. Ja pati savu laimi esi sabojājusi,
                — pati arī salāpi.</p>
                <p>— Valdis no manas dzīves tagad izstrīpots, mana nākotne</p>
                <pb/>
                <p>saistās no šīs dienas ar Ēriku. Es viņam piederu
                visa, viņš man... Mēs abi dibināsim ko jaunu, — vai
                tā būs laime, vai kas cits, — par to spriedīsim vēlāk
                ... Tā Gaida nosprieda.</p>
                <p>* * * </p>
                <p>Kāzu dienā Gaida bija mierīga. Pat māte, viņu uzskatot,
                nevarēja iedomāties viņas pagājušās nakts cīņas...</p>
                <p>Mierīgi un apzinīgi Gaida deva Ērikam pie altāra
                parasto zvērestu — viņu mīlēt uzticīgi līdz nāvei, dalīties
                ar viņu priekos un bēdās, būt viņam paklausīga un
                tā jo projām, visu, kā tas piederas. Tik mazliet bālāka
                viņa bija, bet citādi tēvs, kas viņus laulāja, bija mierā
                ar savu meitu. Un znots — izturējās svētsvinīgi nopietni
                un no visas sirds deva savu zvērestu. Tā mācītājs
                Goba zināmā mērā apmierinājās par sava bērna likteni
                pie Ērika Viļņa sāniem.</p>
                <p>Jaunā vīra māte uzlūkoja Gaidu pētīdama, it kā līdz
                šim viņu nemaz nebūtu pazinusi. Gaida jutās drusku
                neomulīgi viņas priekšā. Vīra tēvs bija ļoti laipns, netaupīja
                glaimus, izteica savu prieku par dēla labo izvēli
                un smalko gaumi; jau tagad viņš to mīlot kā savu
                meitu; cik viņa spēkos stāvēšot, tas rūpēšoties par viņu
                dzīves ārējo iekārtu. Gaida bija pateicīga vīra tēvam no
                visas sirds.</p>
                <p>Kāzu viesi no Rīgas bija sabraukuši tikai vistuvākie
                Gaidas un Ērika radi. Balvas nebija. Purmals bija viens
                pats. Balva vēstulē ļoti nožēloja, ka mazā Vidvuta dēļ
                bija aizkavēta ierasties kāzās. No Purmala Gaida dabūja</p>
                <pb/>
                <p>zināt, ka krustdēlam piepeši uznākuši krampji, laikam
                zobu dēļ, un Balva ārprātīgi izbijusies. Tagad mazais
                esot atkal vesels, tikai drusku nervozāks, nemierīgāks,
                un Balva baidoties tagad pat līdz ēdamistabai atiet nost
                no viņa šūpuļa.</p>
                <p>Vaironis arī bija jau atbraucis no Pēterburgas un pastāstīja
                Gaidai daudz ko par savu jauno studenta dzīvi.
                Par Anitu runāt viņš izvairījās; kādēļ viņa nebija atbraukusi,
                — to viņš arī nezināja pateikt, Gaida jau gan
                to varēja iedomāties... Par Korinnu Vaironis zināja
                smīnēdams pastāstīt, ka viņa laikam esot samīlējusies.
                To arī Gaida bija izmanījusi no viņas vēstulēm.</p>
                <p>Vakara pastnieks atbrauca ar apsveikšanas telegrammām.
                Tur bija arī viena no Anitas.</p>
                <p>„Mācītajam Viļņa kungam un kundzei: Lai dzīvo, aug
                un plaukst jūsu jaunā laime!</p>
                <p>Anita."</p>
                <p>Gaidas pirksti iedrebējās, telegrammu rokā turot.
                Vienu acumirkli viņa it kā sajuta Valdi savā tuvumā,
                un ļaunā priekā ielīksmojās viņas sirds... Viņš arī šodien
                domā par viņu un varbūt nožēlo, rūgti nožēlo, jā
                gan. Gaidai tā gribējās, ka viņš nožēlotu... — Par vēlu,
                mīļais draugs! — viņa sevī viņam atbildēja.</p>
                <p>Un Gaidai tapa jautri ap sirdi. Nervozi smiedamās viņa
                jaucās kāzu pūlī, apbalvoja vienu otru ar laipnu vārdu
                un smaidu. Ar Ēriku viņa bija sevišķi mīlīga un uzmanīga.
                Jā, no paša pirmā acumirkļa viņa centās nopietni
                turēt savu zvērestu ...</p>
                <p>Ēriks bija ar Gaidu mierā un pavadīja viņu visur ar
                savu ilgu pilno skatu. Katrā izdevīgā gadījumā viņš raudzīja
                to satvert un nozīmīgi spiest viņas roku ... Gaida</p>
                <pb/>
                <p>lēni atbildēja uz šo rokas spiedienu, izrāvās un pazuda
                atkal; un atkal viņš to meklēja un izstiepa savas rokas
                pēc viņas.</p>
                <p>Viļņa kundze vēroja savu dēlu un vedeklu. Viņa redzēja,
                ka Ēriks ir nopietni samīlējies savā mazajā sieviņā.
                Kā tas gan citādi varēja būt, — viņš bija atraidījis
                tik daudzas spīdošas partijas šīs mazās Gaidas dēļ.
                Viņa vēroja dēla interesi par šo svešo skuķi, un neviļus
                iezagās viņas sirdī asa, negātīva sajūta pret vedeklu.
                Vai tā bija greizsirdība par dēla dalīto mīlestību,
                vai vecas sievietes skaudība par otras, jaunas sievietes
                uzplaukstošo daiļumu... Draudzenes viņas nebūs, —
                to viņa nojauta no paša pirmā acumirkļa.</p>
                <p>Gaida instinktīvi sajuta, ka vīra mātei nav lielas simpātijas
                pret viņu un pēc iespējas izvairījās no viņas.</p>
                <p>Mācītājs Goba ar kundzi bija šovakar sevišķi pacilātā
                garā. Visas šaubas tiem bija izzudušas, redzot Gaidas
                jautrību un Ērika mīlestību pret Gaidu. Kāzu viesos
                valdīja vispārīga omulība, — viss gāja labi.</p>
                <p>Arī jaunā paaudze bija jautra. Draudzes ārsts — dakteris
                Liepzieds bija atvedis pilnā skaitā savus trīs dēlus
                un divas meitas, tās aizpildīja lielu robu kāzu izrīcībā.</p>
                <pb/>
                <p>Veca, neizlīdzināma nesaskaņa valdīja no seniem laikiem
                starp dakteri Liepziedu un mācītāju Gobu; tikai
                amata darīšanās un dzīves svinīgos brīžos abas ģimenes
                satikās... Likās, ka jaunajā paaudzē rasies labāka saskaņa:
                Gobu Vilis uzkrītoši sāka jūsmot par mazo, maigo
                Liepziedu Daugu...</p>
                <p>Kad Gaida kāzu vakarā nogurusi, nepamanīta uzskrēja
                uz brītiņu augšā atpūsties, tad viņa izbijās, ieraudzīdama
                savai gultai gluži līdzās kādu citu. Viņa to pazina</p>
                <pb/>
                <p>par Ērika Viļņa gultu... Viņa vairs nebija viena,
                nekur — pat savā jumta istabiņā ne!...</p>
                <p>Paskatījusies spogulī, sakārtojusi matus un šķidrautu,
                viņa vēlreiz pašķielēja uz divām baltajām gultām,
                kas stāvēja tik tuvu līdzās, tad atkal izgāja. Viņa vairs
                nejutās šeit kā savās mājās, jā — viņa juta, — ka viņai
                vairs nav pašai sava klusā kaktiņa ...</p>
                <p>Ēriks Gaidu jau bija meklējis un kļuvis nemierīgs.
                Kad tas ieraudzīja viņu zemē nonākam, viņš priecīgi
                steidzās tai pretī un nozīmīgi pasmaidīja.</p>
                <p>— Gaida, Gaida! — viņš tikai čukstēja, viņas roku
                spiezdams. Abi pazuda viesu pūlī.</p>
                <p>Vēlu pāri pusnaktij visi jau bija noguruši, izņemot
                jaunos Liepziedus un Gobas. Bet vecie vairs negaidīja,
                un Liepziedi šķīrās no Gobām; arī citi randavieši aizbrauca.</p>
                <p>Vecie radi, rīdzinieki, palika tepat un vēl sarunājās
                kādu laiku, un tad arī pamazām pazuda kur katrs apakšējās
                muižas telpās.</p>
                <p>Ēriks jau sen lūkoja ar savām degošām acīm sastapt
                Gaidas acis, bet viņa tagad arvien skatījās uz citu pusi...</p>
                <p>— Ejiet nu arī jūs, bērni, pie miera, — laipni sacīja
                vecais Viļņa kungs. Mācītāja Gobas kundze paskatījās
                rūpju pilnu skatu uz Gaidu ...</p>
                <p>Gaida pazuda, nevienam labu nakti neteikusi. Ēriks
                tūlīt izslīdēja viņai pakaļ.</p>
                <p>Kāzu dzīres bija nosvinētas.</p>
                <p>* * *</p>
                <pb/>
            </div>
            <div type="chapter">
                <head>26
                SALĀPĪTA LAIMĪTE</head>
                <p>Koridorā Ēriks panāca Gaidu un satvēra cieši viņas
                roku. Šajā tvērienā jau bija manāms — kungs, kas vairs
                netinas apkārt, kā pēc žēlastības lūgdamies, bet — kas
                prasīja un pavēlēja...</p>
                <p>— Gaida, mana mīļākā, nāc! — viņš abām rokām pacēla
                viņu viegli gaisā un steigšus uznesa pa trepēm
                augšā. Viņai bija patīkamāka Ērika drošā, pavēlošā
                uzstāšanās nekā līdzšinējā lūdzošā. Augšā viņas istabā
                viņš to nolika zemē un atbīdīja viņai no acīm izspūrušos
                matus.</p>
                <p>— Tagad tu esi mana! — Ēriks triumfēdams viņai
                dvēsa ausī.</p>
                <p>— Jā, — Gaida klusi atbildēja.</p>
                <p>Nepacietīgi viņš lūkoja saviem neveikliem vīrieša
                pirkstiem viņas galvu atsvabināt no miršu vainaga un
                plīvura.</p>
                <p>— Gluži saplosīts tavs šķidrauts, — to uzglabā — par
                piemiņu — šai dienai. — Viņš čukstēja. Noņēmis šķidrautu,
                viņš to rūpīgi savīstīja kopā ar vainagu un nolika
                uz galda.</p>
                <p>— Tu esi ļoti nogurusi? — viņš mīļi prasīja, un ar
                vienu roku lūkoja viņai mugurā nemanāmi attaisīt kleitas
                āķus. Viņa to neievēroja. Atslējusi galvu uz viņa
                pleca, viņa lūkoja saprast, kas tas bija, kas tagad notikās
                ... Tad viņš turēja savā paceltā rokā viņas līgavas</p>
                <pb/>
                <p>rotu kā uzvaras trofeju... Viņa stāvēja viņa priekšā
                mazliet sarāvusies, nevarīga un drusku caur pieri uz
                viņu skatīdamās. Tā kā bail viņai no kaut kā neīsta ...
                šis mirklis bija skaists, tik valdzinošs!...</p>
                <p>Gaida uzskatīja Ērika eleganto stāvu melnajā, dziļi
                izgrieztajā frakā. Viņai kilās, ka viņa tumšie, īsi nocirptie
                mati vēl vairāk bija stāvus saslējušies. Viņa tumšās,
                dzirkstošās acis nepacietīgi meta ugunīgas kvēles uz
                viņu, — tās fascinēja viņu ar dīvainu, burvīgu varu...</p>
                <p>— Mīļais Ērik! — viņa čukstēja.</p>
                <p>— Gaida! — viņš gavilēdams iesaucās, un ar vienu
                rāvienu viņš bija nomaucis viņas baltās atlasa kurpes
                un caurspīdīgās zīda zeķes. Ceļos nometies, viņš ar karstiem
                skūpstiem apklāja viņas mazās kājas... — Gluži
                saltas tavas kājiņas. Es viņas sasildīšu, pag', tūlīt...</p>
                <p>Ar vienu lēcienu viņš bija atkal stāvus un steidzīgi
                nometa fraku ar miršu pušķi zemē.</p>
                <p>Gaida tikai juta, ka viņš viņu saķēra un kā laupījumu
                nesa pa gaisu ... Un tad viņa sajuta siltumu pie savām
                rokām, pie kājām, pie visas miesas. Maigas tirpoņas
                pārņēma viņu visu. It kā samaņa viņai zuda aiz pārmērīgā
                siltuma.</p>
                <p>Viņš viņu mīlēja un skūpstīja, dedzīgiem, alkstošiem
                skūpstiem.</p>
                <p>— Mana Gaidītā, mana, mana! — karsta dvesma šalca
                viņai ausīs. Galva viņai reiba, viņai bija silti, tik silti.</p>
                <p>— Mīļais, mīļais... — viņa priecīgi atbildēja un cieši
                apkampa savu vīru.</p>
                <p>— Gaida, vai tu mani mīli mazu drusciņ? — viņš drebošu
                balsi prasīja.</p>
                <p>— Es tevi mīlu, Ērik! — viņa nekavēdamās, cieši pārliecināta,
                teica.</p>
                <pb/>
                <p>* * * </p>
                <p>Ilgi abi gulēja līdzās. Tad viņa atvēra acis un skatījās
                uz viņu ar klusu mieru.</p>
                <p>— Tad tāda ir cilvēka daba! — Gaida prātoja. Viņa
                raudzījās gulošā Ērikā, pētīdama viņa drusku ielīko,
                stipro romiešu degunu. Tas viņai arvien bija paticis. Tas
                aizrādot uz vīrišķīgu raksturu... Tad viņas domu asociācijas
                taisīja lielu lēcienu: ja viņš — tur tālumā —
                zinātu, ka viņa nupat bija laimīga! — Ko viņš teiktu?
                Ak, kā tai gribētos, ka viņš to zina.</p>
                <p>Jā, Gaida bija laimīga. Jeb kā citādi lai nosauc šo
                prieka sajūtu, kas acumirklī pārņēma viņu visu? Tas
                bija tāpat, gandrīz tāpat, kā... bet viņa negribēja vairs
                par to domāt. Kā? Savā kāzu naktī viņa bija neuzticīga
                savam vīram, — viņa domāja par citu. — Tas nedrīkstēja
                būt! Tas cits viņu bija atstājis bez žēlastības,
                un viņas vīrs, tas viņu mīlēja, — tas bija tik bezgala
                labs... Viņa tagad mīlēs vienīgi savu vīru. Jā, viņa jau
                mīl viņu ...</p>
                <p>Gaida bija apmierināta. Klusi viņa pievēra acis. Viņš
                gulēja nekustēdamies, likās, ka viņš būtu aizmidzis. Viņa
                atkal pavēra acis un raudzījās uz savu vīru. Viņu
                skati sastapās. Vienu aci viņš bija iespiedis spilvenā, ar
                otru viņš īsi paskatījās uz viņu, un tad atkal aizvēra.</p>
                <p>Gaida piepeši sarāvās un, galvu mazliet pacēlusi,
                klausījās platām acīm Vai tā bija pūces ķērkšana, kas
                viņai skanēja ausīs?... Ilgi viņa to nebija dzirdējusi.
                Nē, viss bija kluss, viņai laikam tikai tā bija izlicies.
                Viņai tomēr tapa drausmīgi, un zem segas viņa meklēja</p>
                <pb/>
                <p>pēc sava vīra rokas. Viņš to paskarbi atrāva un tad
                spēji uzgrieza viņai muguru.</p>
                <p>Kā ledains brāziens tas aizķēra Gaidu. Viņa ilgi raudzījās
                sava vīra pakausī, it kā gribēdama izpētīt domas,
                kas slēpjas aiz šī galvas kausa smadzenēs... Bet viņa
                vairs nedrīkstēja tam pieskarties, nedz arī sacīt kādu
                vārdu.</p>
                <p>Kad viņai pēc kāda laika likās, ka viņš mierīgi elpo,
                viņa nodzēsa lampu un lūkoja arī pati aizmigt, aizdzīdama
                tik piepeši radušos grūto, nepatīkamo sajūtu. Pašlaik
                viņai sāka jaukties īstenība ar sapņiem, kad viņa
                izdzirda sev līdzās apspiestu šņukstēšanu. — Viņa vai
                sastinga aiz bailēm un klausījās... Vai sapnis tas
                bija?... Nē, tas nebija sapnis, — atkal viņa dzirdēja to
                pašu, stiprāk nekā pirmāk...</p>
                <p>Viņa saprata... Viņas sirds spēji iesāpējās, un asaras
                tai plūda pār nupat vēl karstajiem, dzīves priekā sārtotiem
                vaigiem.</p>
                <p>— Mīļo Ērik! — viņa sauca lūdzoši.</p>
                <p>Viņš sniedza viņai savu roku, — it kā piedodams.
                Viņa to satvēra un skūpstīja.</p>
                <p>Vai tā nebija maza, salāpīta laimīte?</p>
                <p>Tā sākās Gaidas dzīves jaunais posms.</p>
                <p>* * * </p>
                <p>Kāzu viesi, rīdzinieki, otrā dienā aizbrauca, arī Kārlis
                un Vilis, kuriem vēl kādu nedēļu bija priekš svētkiem
                jāiet skolā.</p>
                <p>Gaida un Ēriks savas pirmās laulības dienas pavadīja
                Randavā klusi, netraucēti. Mācītājs Goba Ēriku atsvabināja</p>
                <pb/>
                <p> no adjunkta uzdevuma un Gaidu mācītāja
                kundze uzskatīja par pilnīgi emancipētu.</p>
                <p>Veselu nedēļu viņi jau bija apprecējušies. Gaida jutās
                samērā daudz laimīgāka, nekā bija sagaidījusi, un
                viņas iepriekšējās bailes no fiziskā tuvuma ar nemīļoto
                vīru arī bija izrādījušās veltīgas; turpretim — viņa jutās
                apmierināta un sāpes par šķiršanos no Valža, ar
                kurām viņa līdz kāzām tā bija cīnījusies bez kādiem
                panākumiem, sāka necerēti ātri pāriet. Tagad viņa redzēja
                un saprata, — kur bija bijusi viņas lielās mīlestības
                kvintesence ...</p>
                <p>Uz savu vīru viņa sāka skatīties arvien labvēlīgākām
                acīm. Sākumā viņa negribēja ticēt savai iekšējai
                pārmaiņai, nicināja un salīdzināja sevi ar kādu niecīgu
                kāpuru, kam mīlestība galu galā cits nekas nav kā dzīvnieciska
                dziņa. Vēlāk viņa pamazām sāka sevi attaisnot
                ar to, ka viņai Ēriks arvien bijis simpātisks, un varbūt
                zem simpatijas slēpusies klusa mīlestība, kuru tikai Valža
                klātbūte nomākusi. Zināms, viņas jūtās pret Ēriku
                trūka daudz no tās dziļās aizrautības un ugunīgā straujuma,
                kas viņai bija pret Valdi; bet viena lieta bija
                skaidra — gala darīšanai viņa tagad jutās par daudz
                labi, vismaz daudz mierīgāka viņa bija nekā priekš precēšanās.
                No Ērika tuvuma viņa vairs nebaidījās. Visādi
                viņa centās viņu kopējo satiksmi harmoniski noskaņot.
                Likās, ka tas viņai izdosies, jo, lai gan Ērikam jau no
                pašas pirmās dienas parādījās kāda untumania iedoma,
                tomēr vispār varēja ar viņu būt mierā. Viņu attieksmēs
                jau no paša sākuma bija tāda maza greizsirdība, bet abi
                cerēja, ka tas ar laiku pāries.</p>
                <p>Kādu dienu abi uz tilta pikojās ar sniegu. Kad Ēriks
                Gaidu bija nokausējis, tad viņi atmetās uz tilta margām</p>
                <pb/>
                <p>un turpināja sviest sniega pikas Vizmā. Maigajā ziemā
                upe pie paša tilta nebija vēl aizsalusi. Ērikam ienāca
                prātā abi akmeņi no pagājušās vasaras...
                Izrādījās, ka tie tikpat tuvu gulēja vēl viens otram līdzās,
                kā toreiz iemesti.</p>
                <p>— Man bija taisnība, Ērik, — tas bija mūsu liktenis,
                — Gaida sacīja.</p>
                <p>Ēriks nekā neatbildēja, tikai sabozies skatījās upē.
                Gaida pieglaudās viņam, viņš nepakustējās. Viņa noprata,
                ka tam atkal prātā ienācis — tārps... un tad nelīdzēja
                nekas, vajadzēja turēties zināmā attālumā no viņa.
                Vienmēr šādos gadījumos viņas sirds iesāpējās, bet
                viņa arvien cerēja, ka tas pāries.</p>
                <p>Bet todien Ēriks nerunāja vairs visu dienu. Vakarā
                viņš viens pats uzgāja augšā, neaicinājis, kā citkārt,
                Gaidu līdz.</p>
                <p>Gaida ilgi kavējās lejā. Kad viņa vēlu uzgāja augšā,
                Ēriks jau gulēja gultā un lasīja. Viņš nepacēla ne acu,
                kad Gaida ienāca. Viņa klusu noģērbās un ielīda savā
                gultā, arī paņēmusi grāmatu lasīšanai. Bet viņas sirds
                bija grūta, burti lēkāja acu priekšā, šāda klusa nesaskaņa
                viņu nospieda. Viņa jutās vainīga, un atkal — ka
                viņai pašai notiek pārestība; žēl bija arī Ērika, redzot to
                ciešam. Viņa novēroja, ka arī viņš nelasīja. Pēdīgi viņš
                nolika grāmatu un aizvēra acis. Gaida jautāja, vai nodzēst
                uguni? Viņam esot vienalga.</p>
                <p>Gaida nolika grāmatu, tad pieglauda viņam savu galvu
                un klusi, lūdzoši jautāja:</p>
                <p>— Ērik, tu dusmojies?</p>
                <p>— Es nezinu, — viņš dzestri atteica.</p>
                <pb/>
                <p>— Tu nekad nevarēsi piedot, tu nevari to aizmirst, —
                tas ir briesmīgi! — Ko lai es daru? — Ak, man taču to
                vajadzēja saprast... — Gaida žēlojas.</p>
                <p>Viņš klusēja. Dziļa, degoša sāpe sažņaudza viņas sirdi.
                Viņa sakoda lūpas. Bet sāpe nebija apturama, ar visu
                varu tā lauzās ārā no krūtīm, un viss viņas stāvs raustījās
                konvulsīvās raudās.</p>
                <p>Ēriks spēji apgriezās, sāka viņu mierināt un lūgties.</p>
                <p>— Gaida, man mīļā, mazā sieviņa! Piedod man, es
                esmu tik nelaimīgs, — es nevaru tā uzreiz aizmirst un
                apmierināties ar to faktu, ka tu neesi man pirmajam
                piederējusi. Saproti — es esmu vīrietis! Tāpat kā es —
                jūt visi vīrieši. Varbūt ar laiku apradīšu, bet tagad —
                tas man ir nepanesami, grūtāk, nekā es to biju iedomājies.
                Tas man ir prātā — katrreiz, katrreiz... Gaida, tu
                zini, kā es tevi mīlu! Visu ko es tev varētu piedot un aizmirst,
                bet to — tas ir šausmīgi!...</p>
                <p>Gaida šņukstēja.</p>
                <p>Ērika sirds kļuva mīkstāka. Viņš apsolījās nelikt viņai
                manīt savas iekšējās cīņas un lūkot nedomāt par to. Tad
                viņš apmīļoja viņu, un mājās atkal bija miers...</p>
                <p>Viņš turēja vārdu. Randavā Gaida vairs daudz nemanīja
                viņa iekšējo nemieru. Abi kopā pavadīja visu
                laiku: brauca vizināties ar mazajiem bērniem, skrēja
                slidas un augšā, Gaidas istabā, abi rīkojās ar visādiem
                niekiem, ķircinājās un brīžiem trakoja.</p>
                <p>Reiz abi aizbrida caur dzļo sniegu uz Varžu salu —
                apraudzīt celmu ar burtiem.</p>
                <p>Ēriks atkasīja sniegu un ziņkārīgi skatījās pēc iniciāļiem
                To vairs nebija. Viņu vietā bija tikai ar nazi nokasīts</p>
                <pb/>
                <p>tukšums. Gaida izbrīnījusies skatījās un nevarēja
                saprast.</p>
                <p>— Vai tu to darīji? — Ēriks jautāja.</p>
                <p>— Nē,</p>
                <p>Abi zināja, kas darījis.</p>
                <p>Gaida bija kļuvusi māņticīga. Viņai likās, ka tas ir
                mājiens viņu laulībai: tā nepastāvēs, Valdis nāks un
                izpostīs.</p>
                <p>Neveikli klusēdami, abi atgriezās mājās. Vakarā neomulība
                pārgāja, un abi, atkal jautri tērzēdami, uzgāja
                augšā.</p>
                <p>Īsi pirms Ziemas svētkiem Ērika māte paziņoja, ka
                jaunais mājoklis esot iekārtots. Gaida visu laiku bija
                gatavojusies aizbraukšanai, šķiršanās no Randavas
                viņai bija grūta. Pie tam it kā kāda nelaba jausma bija
                iezagusies viņas sirdī, un tā vairs viņu neatstāja.</p>
                <p>Ar māti atvadoties, abas, cieši apkampušās, ilgi raudāja.
                Tēvs turējās stingri. Mazā Līgita ar visu varu gribēja
                līdz un palika brēcot. Līzīte, redzēdama māti un
                Gaidu raudām, raudāja līdz. Velta caur pieri skatījās
                un vēsi atvadījās no Gaidas. Kad Ēriks atvadīdamies
                Veltu noskūpstīja, viņa piepeši sāka skaļi raudāt un ar
                savām vājajām rociņām apķērās ap viņa kaklu.</p>
                <p>— Es tev biju pēdējā laikā slikts skolotājs, Velta, —
                Ēriks apjucis teica.</p>
                <p>— Tad viņai nebūtu tevis tik žēl, — mācītāja kundze
                piebilda.</p>
                <p>— Velta, rimsties! — tēvs bargi uzsauca.</p>
                <p>Velta ieskrēja mājā...</p>
                <p>Krustiņš skatījās tēvā un arī valdījās, tikai kad Gaida</p>
                <pb/>
                <p>viņu pēdējo reizi skūpstīja, viņš apķērās viņai ap
                kaklu un lūdzās: „Bet tu, māsiņ, drīz brauksi atpakaļ,
                vai ne?" Gaida to apsolīja. Anna Petrovna atvadoties
                vēl iespieda Gaidai rokā kādu mazu, skaistu rokdarbu
                par piemiņu. Aizkustināta Gaida apkampa arī savu audzinātāju.</p>
                <p>Ēriks pirmais iekāpa kamanās, pēc brīža Gaida sekoja
                viņam.</p>
                <p>Tilts iebrīkšējās zem zirgu pakaviem. Gaida izbijusies
                atskatījās atpakaļ, viņai likās, ka tas būtu ielūzis aiz
                viņiem...</p>
                <p>— Tas no salnas, — Juris paskaidroja.</p>
            </div> 
         </div>
        <div type="group">
            <head>Trešā daļa
            JAUNU ATZIŅU MEKLĒŠANĀ</head>
            <p>Natura veneranda est,
            non erubescenda.</p>
            <p>Tertullians.</p>
            <pb/>
            <div type="chapter">
                <head>1
                SAVĀ MĀJOKLĪ</head>
                <p>Mazpilī, upes malā, kādā ne visai lielā divstāvu mājā
                Ēriks ar māti bija noīrējuši augšējo stāvu.</p>
                <p>Viss jau bija ierīkots, dzīvoklis silti izkurināts un
                Viļņa kunde ar divām jaunām kalponēm sagaidīja jauno
                pāri. Vēlreiz viņa taisīja ģenerālpārskatu pa visu
                dzīvokli, sākot no melnajām trepēm un virtuves un
                beidzot ar parādes ieeju.</p>
                <p>Viņa bija apmierināta. Un kā lai ne, — viss taču bija
                viņas pašas rīkots un apgādāts, Ēriks tikai galvenos vilcienos
                bija devis savus aizrādījumus; jauno vedeklu —
                to taču neviens negāja prasīt, ja viņa pati nenesa savu
                pūru un dzīves iekārtojumu līdz. Ja arī viņai dēla izvēlētā
                sieva nebija diezin kā pa prātam, taču nekādas
                lielas vainas un trūkumus tā pie viņas nevarēja atrast;
                vedekla bija jauna, veselīga, no labas dzimtas. Par kādu
                nevienlīdzību šo laulību nekādā ziņā nevarēja uzskatīt,
                turpretim — Gaidas tēvs bija studēts vīrs, kamēr Ērika
                tēvs — self made man, kā vecais Vilnis ar lepnumu pats
                sevi dēvēja. Viņš bija divreiz bijis Anglijā un mācēja
                drusku angliski, ar ko varen lepojās. Nabaga gan bija tā
                Gaida, bet ar to Viļņa kundze galu galā apmierinājās, —
                šāds trūkums viņu vismazāk varēja nospiest. Jā, kad viņa
                ar prātu pārlika, tad viņai nebija nekāda iemesla
                būt nemierā ar Gobas Gaidu. Un tā kā savu vienīgo
                dēlu Viļņa kundze gluži vai dievināja, tad pie viņa</p>
                <pb/>
                <p>jaunās dzīves iekārtošanas tā bija strādājusi ar lielu
                rūpību. Veselu mēnesi viņa bija pirkusi un gādājusi
                visus sīkumus, braukusi šurp un turp no Rīgas ikdienas,
                dažreiz vairākas dienas nodzīvojusi jaunajā, vēl
                neiekārtotā dzīvoklī, paciezdama visādas neērtības. Bet
                viņa to darīja ar prieku — tas bija viņa — viņas mīluļa.
                Par Gaidu, protams, viņa nedomāja, tā bija blakus lieta,
                tāds pat Ērika piederums, kā kura katra no šīm mēbelēm.
                Tikai kādreiz, kad viņa iedomājās, ka ar šo svešo
                meiteni viņš tagad dzīvos kopā visu mūžu, un viņa
                pati, māte, varēs šurp atbraukt tikai kā viešņa, tad viņas
                sirds iesāpējās tā savādi, un viņa gandrīz labāk būtu
                vēlējusies, ka tas vēl stāvētu tālu priekšā nākotnē.
                Bet tas brīdis nu bija klāt un nebija vairs aizbīdāms ...</p>
                <p>Izdzirdusi kamanu zvārgulīšus, Viļņa kundze čakli
                pieskrēja pie loga. Tur jau viņi piebrauca — abi divi.</p>
                <p>Viļņa kundzes sirds straujāk iepukstējās. Viņa instinktīvi
                ķēra ar roku pie matiem — noglauda tos uz pieres,
                tad laipni pameta ar galvu pa logu uz viņa pusi.</p>
                <p>Ēriks pacēla savu kažoka cepuri un to priecīgi vicināja
                pa gaisu. Gaida arī viegli pamāja ar galvu vīra
                mātei pretī, bet tā to neievēroja, viņa redzēja tikai savu
                dēlu.</p>
                <p>— Vai viņš ir laimīgs? — Viļņa kundze to gribēja
                redzēt ar pirmo acu uzmetienu. Tikai kad Ēriks, palīdzēdams
                Gaidai izkāpt no kamanām, tai sniedza pretī
                abas rokas un to viegli pacēla gaisā — Viļņa kundze
                ievēroja Gaidu. Jā, nu viņš vairs nebija viens...</p>
                <p>Ēriks piegāja pie durvīm un zvanīja. Viļņa kundze
                satrūkās, — viņa bija aizmirsusi nosūtīt lejā meitas palīgā.
                Bet tās jau bija izdzirdušas un abas steidzās pretī.</p>
                <pb/>
                <p>— Jaunā cienmāte laikam klāt! — istabas meita, priecīgi
                uztraukta, sacīja skriedama.</p>
                <p>— Kas tad nu cits! — padruknā, solīdā ķēkša mierīgi
                noteica, viņai sekodama.</p>
                <p>— Jā, cienīgs tēvs, — Viļņa kundze paskaidroja, un
                viņas balsī bija manāma skarba nots. Viņas, kalpones,
                interesējās vairāk par jauno kundzi, — tas viņai nepatika.</p>
                <p>Meitas noskrēja lejā.</p>
                <p>Ēriks ar Gaidu abi ienāca.</p>
                <p>Ēriks ātri nometa uz krēsla savu kažoku un tad izlobīja
                arī Gaidu no siltajiem ziemas ģērbiem.</p>
                <p>— Tā, te tev būs, māmiņ, mana mazā sieviņa ... priecājies
                nu! Vai nav smuka? — Ēriks vientiesīgi sacīja.</p>
                <p>— It kā nebūtu redzēta! — Viļņa kundze auksti sniedza
                Gaidai roku. Gaida to noskūpstīja. Tad Viļņa kundze
                apkampa savu dēlu un demonstrātīvi neievēroja
                vairs Gaidu.</p>
                <p>Ēriks dega aiz nepacietības iepazīstināt Gaidu ar viņu
                jaunā mājokļa iekārtojumu un raisījās vaļā no mātes
                glāstiem; tad paķēra zem rokas savu sieviņu un
                veda to no vienas istabas otrā, stāstīja un rādīja, brīžam
                prasīdams mātei:</p>
                <p>— Māmiņ, kur ir Gaidas jaunās skrājas?</p>
                <p>Neesot vēl uzstādītas, tam jau vēl laika diezgan, tagad
                jau nepindzelēšot...</p>
                <p>— Kur ir Gaidas jaunās notis?</p>
                <p>Neesot vēl atnākušas, tās arī neesot steidzamas.</p>
                <p>— Kur tad esot viņa Gaidas dāvātā glezna?</p>
                <p>Neesot vēl ierāmēta.</p>
                <p>Ēriks mazliet sašuta, bet savaldījās un pret Gaidu aizbildinājās,
                ka pēc svētkiem viņš visu pats nokārtošot,</p>
                <pb/>
                <p>māmai par daudz bijis vienai ko rūpēties un apgādāt.</p>
                <p>Gaida viņu apmierināja un laipni pateicās vīra mātei
                par daudzajām pūlēm. Viss esot ērti un labi, — viņa
                nekad nevarējusi savu jauno dzīvi tik skaistu iedomāties.
                Viļņa kundze lika saprast, ka ne par Gaidu viņa
                rūpējusies un pūlējusies. Ērika klātbūtē viņa gan piespiedās
                būt pieklājīgi laipna pret Gaidu, bet, abām vienām
                esot, tā neslēpa savu vēsumu pret viņu.</p>
                <p>Ēriks priecīgi uztraukts rīkojās, pats palīdzēja izkravāt
                līdzatvestās Gaidas mantas un Gobas kundzes
                ievārījumu podus.</p>
                <p>Viļņa kundze rīkoja ķēkšu — cienīgstēvs esot nosalis,
                patvāris uz ēdamgalda izdzisis, lai to uzpūšot — viņš
                mīlot karstu tēju, lai to iegaumējot. Bet cienīgstēvs nemaz
                negribēja karstu tēju un nedzirdēja, ka māte to
                trīs reiz aicināja pie galda. Viļņa kundze sajuta, ka viņa
                bija šeit lieka: Gaida vairījās no viņas un Ēriks iztika
                viens pats bez viņas. Priekš vakariņām viņa apģērbās
                un aizbrauca uz Rīgu. Ne par ko nebija pierunājama
                palikt, lai kā Ēriks nopūlējās. Viņš vēlreiz pateicās
                mātei par viņas gādību un tad viņu ormanī pavadīja
                uz staciju.</p>
                <p>Gaida, no vīra mātes atvadoties, jutās ļoti neveikli,
                nezinādama, ko sacīt — viņas sirsnību un pateicību Viļņa
                kundze bija atraidījusi.</p>
                <p>Ēriks nenomanīja, kas notikās klusībā starp abām
                sievietēm un ilgi atvadījās no Gaidas, it kā pats braukdams
                uz pasaules malu.</p>
                <p>— Nu, nāc taču drīzāk, nokavēšu vēl vilcienu, jeb
                manis pēc paliec, gan jau aizbraukšu viena pati, — Viļņa
                kundze aizvainota nepacietīgi rūca.</p>
                <p>Kad durvis aiz viņiem aizvērās, Gaida vieglāk uzelpoja. </p>
                <pb/>
                <p>It kā kāds smagums, kas viņu spieda, bija nokritis
                ... viņa to skaidri sajuta un priecīgi skrēja palēkdamās
                no priekšnama atpakaļ istabā. Atri, ātri viņa
                izskrēja visām istabām cauri, pa visiem logiem apskatīja
                apkārtni un ēdamistabā sadūrās krūtīs ar istabmeitu,
                mazu gaišmati ar biklām, šaurām actiņām, ogļu
                melnām, nedabiski uzvilktām uzacīm.</p>
                <p>Abas skaļi iesmējās.</p>
                <p>— Cienmāt, jūs pazaudējāt savu matu ķemmīti, —
                meita to, no zemes pacēlusi, laipni smaidīdama, sniedza
                Gaidai.</p>
                <p>Gaida atkal iesmējās.</p>
                <p>Kalpone ar prieku viņā nolūkojās</p>
                <p>— Es neesmu nekāda cienmāte, — Gaida paskaidroja.
                — Sakiet vienkārši — kundze, vai saprotat? Un kā jūs
                sauc?</p>
                <p>— Par Tillu, cienījamā kundze, — meita atbildēja un
                brīnīdamās uzskatīja savu jauno kundzi.</p>
                <p>Gaida uzcirta galvu augstāk, kā tas kundzei pienākas,
                un svarīgiem soļiem atstāja ēdamistabu.</p>
                <p>Koridorā no virtuves durvīm viņai ziņkārīgi lūkojās
                pretī ķēkša, kādu šķīvi slaucīdama.</p>
                <p>Gaida vilcinādamās apstājās.</p>
                <p>— Lūdzu, lūdzu, cienīgmāt, nāciet apciemot arī manu
                valstību.</p>
                <p>— Jā, arī mums ir jāiepazīstas, lūdzu, kā jūs sauc? —
                Gaida ar respektu tuvojās ķēkšai.</p>
                <p>— Par Ilzi, cienīgmāt.</p>
                <p>Gaida nedrīkstēja Ilzei pretī runāt, tā viņai ļoti imponēja,
                un viņas priekšā viņa pati jutās gluži maziņa un
                niecīga. Neveikli viņa sniedza Ilzei pretī roku un pat
                drusku nosarka.</p>
                <pb/>
                <p>— Man slapja roka, cienmāt, — Ilze atvainojās un,
                mudīgi noslaucījusi lielajā priekšautā rokas, pār visu
                ģīmi smaidīdama, tā kā šaurās actiņas apaļajos vaigos
                gluži pazuda, — tā sniedza jaunajai kundzei savu lielo,
                sarkano roku.</p>
                <p>— Nu, Ilze, kā jums te labi patīk? — Gaida runīgi
                jautāja un apjuka pati par savu jautājumu.</p>
                <p>— Nekas, cienīgmāt, — kas tad vainas, tagad jau gan
                ar to krāmēšanos bija daudz darba... vecā lielmāte bija
                ar tāda fērlīga un tramīga, bet ar jauno cienmātiņu jau
                mēs gan laikam satiksim, un ja cienmātiņa vēl kādu
                rublīti algas pieliktu...</p>
                <p>Gaida karsti apgalvoja, kas uz viņu attiecoties, tad
                par to lai Ilze nebēdājot, un vai viens rublis uz priekšu,
                vai atpakaļ — par to neesot vērts runāt.</p>
                <p>Ilze ar priekšautu mudīgi noslaucīja muti un grasījās
                bučot savai devīgai cienmātei roku, bet Gaida to
                izrāva un taisījās skriet projām, kad ienāca Tilla ar
                tējas traukiem.</p>
                <p>Vai kundze nenākšot ierādīt, kur lai noliekot veļu,
                grāmatas un citas lietas.</p>
                <p>— Vai tos ievārījuma podiņus, kurus jūs, cienmātiņ,
                atvedāt, pavēlēsit nest uz pagrabu jeb tepat kambarītī?
                Ilze saldu balsi apvaicājas.</p>
                <p>Lai liekot, kur gribot, viņai esot vienalga, Gaida atteica.</p>
                <p>— Labi, cienmātiņ, tad jau es zināšu.</p>
                <p>Gaidai nebija dūšas Ilzei aizrādīt, lai negodina viņu
                par cienmāti, viņa domāja, ka Tilla gan jau to viņai
                pateiks. Bet Ilze uz Tillu neklausījās, tā ka Gaidai tomēr
                pašai bija jāsaka. Pārlieku Gaidai imponēja resnā
                Ilze un viņas spodrā virtuve ar saviem vara un misiņa</p>
                <pb/>
                <p>spīdošiem katlu dibeniem gar sienām. Tādu daudzumu
                katlu viņa vēl nebija redzējusi. Viņai metās bail: ko ar
                tiem visiem iesāks!... Mājās, lielajā Kandavas mācītājmuižas
                saimniecībā, to nebija bijis ne trešās daļas. Un,
                ja viņas saimniecība ierīkotos proporcionāli ar tiem
                katliem, tad... baigas jūtas pārņēma jauno nama māti... 
                Viņa apgriezās un steidzās prom.</p>
                <p>— Tilla, jūs varat iet palīgā Ilzei traukus noslaucīt,
                es — man vienai pašai ir jāsakravā veļa un grāmatas,
                man pašai jāzina, kur katru lietu nolieku.</p>
                <p>Tilla sevi pasmīnēja un gāja atpakaļ uz virtuvi dalīties
                iespaidos ar Ilzi par jauno cienmāti.</p>
                <p>Gaida vēlējās būt viena.</p>
                <p>Viņa aiztaisīja cieši durvis un sāka kā pirmo aplūkot
                ēdamistabu. Tā viņai īsti labi nepatika.</p>
                <p>— Kā mēbeļu veikalā!... it kā dvēseles trūktu, viņa
                nodomāja. — Viss tik pārāk jauns un spodrs. Un „modernais
                stils" — kādā bija ieturēts viss iekārtojums, ar
                savām tukšajām, sausajām līnijām nekad nebija baudījis
                viņas sevišķu ievērību.</p>
                <p>Augstie krēsli ar ādas sēdekļiem un atzveltnēm stāvēja
                sarindoti līdzās gar lielo ēdamo galdu un gar sienām.
                Jaunmodīgā, zemā bufete ar raibiem stikliem un
                metalla apkalumiem, ar saviem daudzajiem plauktiņiem
                un skapīšiem — nemaz nelikās savam mērķim piemērota,
                tā nemaz nepatika Gaidai; viņa to nopēla par neērtu
                luksa krāmu. Viņai patika tāda vienkārša, liela,
                kāda bija mātei Randavā. Tādu viņa arī sev vēlāk iegādāsies.</p>
                <p>Drusku vairāk patika milzīgais ādas dīvāns ar augstu
                atzveltni līdz pus sienai un plauktu virspusē.</p>
                <p>— Tas vismaz ir ērts! — Galda, izmēģinādama, atsēdās </p>
                <pb/>
                <p>uz tā, kājas saraudama augšā. Tad ar abām kājām
                uzkāpa uz dīvāna un pēc kārtas izcilāja visus imitētos
                grieķu, romiešu un etruskiešu traukus, kas sarindoti
                stāvēja uz dīvāna plaukta kā pie podnieka. Tikpat maz
                kā no Ilzes vara katliem, viņa turēja par tādu keramiku.
                Ar troksni viņa nolēca zemē un gāja citās istabās.</p>
                <p>Priekšnamā stāvēja vēl viņas grozi un kārbas ar viņas
                pūra veļu, drēbēm, grāmatām, notīm un citiem no
                dzimtenes līdzpaņemtiem dārgumiem. Bet pie tiem ķerties 
                viņai tagad nebija vēl patikas.</p>
                <p>Tilla ienāca ar malkas klēpi. Šodien esot auksts, jākurinot
                otrreiz guļamistaba — kundze būšot braukdama
                nosalusi — lai būtu silti pirmā dienā jaunajā mājoklī.</p>
                <p>Gaida pateicīgi viņu uzskatīja.</p>
                <p>Viņai patika šī mazā, glītā meitenīte, tāda draudzīga
                sajūta viņai radās pret to. Viņa pavēra durvis uz guļamistabu
                un ielaida Tillu. Pati iegāja salonā, kas ar
                savām smalkajām, sarkanā koka un zaļu zīdu apvilktajām
                mēbelēm izskatījās kā bērnu rotaļu istaba.</p>
                <p>— Te es nedrīkstu ne atsēsties, — tā vien bail, ka nesalūzt
                tievie krēsliņi... Viņa pacēla klavieru vāku, paklimperēja
                kādu nerātnu meldiju no operetes Jautrā
                atraitne, patremolēja skaļi, akustiku izmēģinādama,
                iesmējās un taisīja savu revīziju tālāk.</p>
                <p>Līdzās salonam bija maza, glīta istabiņa ar sarkanām
                tapētēm, zemām, sarkani raibām, mīkstām mēbelēm.
                Tādu viņa bija vēlējusies, un uz mata tādu Ēriks bija
                viņai ierīkojis.</p>
                <p>Arī ar rakstāmgaldu un lielo, ērto grāmatu skapi viņa
                bija mierā. Bet daudz kā vēl trūka, ko viņa pati gribēja
                apgādāt. Arī šeit tai trūka dzīvības. To viņa gribēja
                iedvest.</p>
                <pb/>
                <p>Ērika kabinets apmierināja Gaidu visvairāk. Tā bija
                visgaišākā un lielākā istaba visā dzīvoklī. Tur bija viss,
                ko varēja iedomāties pilsētas mācītāja kabinetā. Pie
                sienas netrūka arī abu veco Viļņu lielās portrejas eļļas
                krāsās, zelta rāmjos. Par visu šeit Viļņa kundze bija
                domājusi...</p>
                <p>— Tā. Nu krāsns kuras, varat iet sildīties, kundzīt,
                — Tilla ziņoja.</p>
                <p>Gaida iegāja guļamistabā.</p>
                <p>Guļamistabas iekārtojums bija tikpat grezns. Divas
                augstas niķeļa gultas līdzās, ar zili baltām zīda segām
                pārklātas; vispār istabai mīksta zila grīdsega; divi logi
                aizklāti ar smagiem zila zīda un viegliem, baltiem
                tilla aizkariem — tāpat kā pie Balvas, — Gaida atcerējās... 
                Pati istaba noslēpumaini patumša.</p>
                <p>Gaida piegāja pie loga un atrāva plaši visus aizkarus.
                Bet ārā bija gluži tumšs. Pie griestiem karājās zila lampa,
                kas izplatīja palsi zilganu gaismu.</p>
                <p>Visumā Gaida bija mierā. Kā vēl trūka, to viņa papildinās
                pēc savas gaumes. Zināms, visu jau Viļņa kundze
                nevarēja zināt, viņa jau tā bija darījusi daudz. Gaida
                viņai bija no sirds pateicīga un nožēloja, ka nebija bijusi
                laipnāka pret viņu. Bet viņa to neaizmirsīs, viņa
                tai atlīdzinās ar mīlestību, jā, viņa to mīlēs kā māti. —
                Gaida to svēti apņēmās un nosēdās uz zema, mīksta
                atzveltnes krēsla, kuru piebīdīja pie krāsns. Viņai pretī
                plūda siltuma stari, patīkami sildīdami visus locekļus.</p>
                <p>— Cik jauki, kad pašai ir savs mājoklis! — Gaida
                priecājās un meta skatu visapkārt. Tik labi bija šeit un
                tik silti, tik silti. — Gaida aizvēra acis pasapņot...</p>
                <p>— Nost ar tādām domām! Prom pagātne! — Viņa
                uzlēca kājās. Pagātne ir aprakta, tagad ir jauna dzīve,</p>
                <pb/>
                <p>viņa to veidos pati ar savu roku — dzidru, laimīgu,
                jā, laimīgu!</p>
                <p>Gaida dzirdēja, kā Tilla viegliem soļiem izskrēja caur
                ēdamistabu un ielaida Ēriku.</p>
                <p>— Tik ilgi tu biji projām... — Gaida sirsnīgi teica,
                vīram pretī iedama.</p>
                <p>— Vai tu mani gaidīji jau? — Ēriks laimīgs jautāja.</p>
                <p>— Es bez tevis nekā nezinu iesākt. — Viņa pieglaudās
                viņam, it kā meklēdama pie viņa aizsargu no uzmācīgām
                domām.</p>
                <p>Ēriks aplika savu roku viņai ap kaklu, un abi iegāja
                atpaka] guļamistabā.</p>
                <p>— Atsēdies, sasildies. — Gaida pabīdīja viņam priekšā
                mīksto krēslu.</p>
                <p>— Ārā salst tagad stiprāk, nekā mums šurp braucot...
                bet šeit ir labi. — Ēriks atsēdās un paņēma Gaidu
                klēpī.</p>
                <p>— Vai tu esi mana mazā, mīļā sieviņa? — viņš jautāja,
                kā mazu bērnu viņu glāstīdams.</p>
                <p>Gaida paslēpa savu seju pie viņa pleca, klausījās un
                lūkoja sajust — laimi...</p>
                <p>— Nerunā, Ērik, — viņa klusi teica.</p>
                <p>Viņš apklusa, un abi apskāvušies sēdēja.</p>
                <p>— Jā, tā nebija laime! — Gaida domāja.</p>
                <p>Vai tā nebija mīlestība, ko viņa sajuta? ... Cieši —
                cieši viņa skāva savas rokas ap viņa kaklu. Un kad viņš
                skūpstīja viņas lūpas, tad viņa juta atkal savādu dzīvības
                dzirksteli izskrejam caur visu miesu... un kas
                tas bija cits, ja ne mīlestība? ... Viņai patika viņa skūpsti,
                silti un labi viņai bija viņa skāvienos — tāpat, kā...</p>
                <pb/>
                <p>nē, nē, viņa negribēja salīdzināt. Viņai bija tik labi, ka
                viņa neko labāku nevēlējās un nenožēloja. Jā, viņa bija
                laimīga.</p>
                <p>— Vai tu mani mīli? — Ēriks nedroši jautāja.</p>
                <p>— Es tevi mīlu, es tevi mīlu, Ērik, — Gaida no sirds
                apgalvoja.</p>
                <p>— Gaida, vai tu — viņu esi aizmirsusi — tik ātri? —
                Ēriks šaubījās, un viegls rūgtums atkal bija dzirdams
                viņa balsī.</p>
                <p>— Mīļo Ērik, nepiemini vairs to. Es vairs nedomāju
                par — par viņu... es tagad mīlu tevi tāpat, gluži tāpat... 
                — Gaida noslīdēja lejā pie viņa kājām un apkampa
                viņa ceļus. — Es tevi mīlu, ja tu man to ticētu
                un aizmirstu! Es esmu tagad tava un mūžīgi būšu tava
                un tevi mīlēšu, manu skaisto, mīļo Ērik.</p>
                <p>— Labi, Gaida, būsim laimīgi... — viņš klusi atbildēja
                un vilka viņu uz augšu sev līdzās.</p>
                <p>Bija dzirdams, ka ēdamistabā Tilla klāja galdu vakariņām.</p>
                <p>Ēriks aizdedza visas lampas, un abi saķērušies staigāja
                šurpu turpu pa visām istabām.</p>
                <p>Kā Gaidai patīkot viņu pašu mājoklis? Viņai ļoti patīkot,
                ar visu tā esot mierā. Abi skraidīja, paslēpās,
                meklēja viens otru, smējās skaļi pa visu māju.</p>
                <p>Mazā Tilla klausījās un noskatījās smīnēdama ar savām
                šaurajām actiņām.</p>
                <p>Kad abi sēdēja pirmoreiz pie galda vieni paši savās
                mājās, tad Gaidai likās, ka viņa atkal rotaļājās kā bērnībā. 
                Viņa lūkoja pieņemt nopietnu seju, pakalpojot
                savam vīram, kā to darīja mājās māte; bet viss tai iznāca </p>
                <pb/>
                <p>jocīgi. Ēriks smaidīja, viņā raudzīdamies, un brīžam
                satvēra viņas mazo rociņu.</p>
                <p>— Tagad mēs esam paši savās mājās, — Ēriks skatījās
                savā sieviņā un priecājās.</p>
                <p>— Labi ir savā mājoklī, Ērik! — Gaida piebalsoja.</p>
            </div>
            <div type="chapter">
                <head>2
                ZIEMAS SVĒTKU BALVA</head>
                <p>Nākošās dienās Ēriks ar Gaidu rīkojās pa mājām.
                Ēriks kārtoja savu rakstāmo istabu un grāmatas, palīdzēja
                Gaidai pārcilāt mēbeles citādi, pēc Gaidas prāta,
                kas visur nebija vienāds ar vīra mātes gaumi. Tad gāja
                abi pa pilsētu pastaigāties un iepirkties uz svētkiem, jo
                viņi gaidīja viesus no Rīgas — Ērika vecākus, Purmalus
                un Gobas.</p>
                <p>Svētku sestdienā Ēriks aizbrauca uz Rīgu, un Gaida
                viena pati bija mājās visu dienu. Ar savu jauno dzīvi tā
                pamazām sāka aprast un bija mierā, jā, pat vairāk nekā
                viņa to sev gribēja atzīties.</p>
                <p>— Vai tas var būt, ka esmu laimīga, vai tas var būt?
                — viņa atkal un atkal sev vaicāja...</p>
                <p>Līdz ko Ēriks bija aizbraucis, Gaida ar Ilzi aizgāja
                uz tirgu un nopirka mazu, kuplu eglīti, svecītes un citus
                piederumus. Mājās pārbraukusi, tā čakli rīkojās ap eglīti
                klusā laimībā. Viņa vēlējās savam vīram sagādāt
                patīkamu pirmo Ziemas svētku vakaru. Jā, nu jau viņai
                pašai bija sava ģimene, savi ļaudis, kurus apveltīt, gluži
                tāpat kā mājās mātei. Eglītei līdzās uz galda viņa uzlika </p>
                <p>
                balvas Ilzei un Tillai. Ērika balvu nolika atsevišķi.
                Tā bija melna ādas dokumentu soma; iekšā, uz melna
                atlasa ar eļļas krāsām gleznojums — četras mazas eņģeļu
                galviņas līdzās...</p>
                <p>Uzskatot šo balvu, Gaidai sirdī iedūrās... šī balva
                reiz bija domāta viņas līgavainim, ne Ērikam, bet citam... 
                Ka viņa to pasniegs tagad Ērikam, tas viņai likās
                noziegums pret Ēriku un — arī pret to citu... kā
                kādas svētas atmiņas profanēšana. Jau viņa salika somu... 
                viņa nevarēja skatīties šajās eņģeļu acīs — vienas
                bija tādas tumši pelēkas kā viņam — tam citam... par
                viņu tā domāja toreiz strādādama... Bet ko nu vairs
                varēja darīt — citas balvas viņai nebija; viņa nebija
                varējusi apgādāt un pastrādāt, Ēriks arvien bija viņas
                tuvumā visu pēdējo laiku; ātri viņa ietina somu atpakaļ
                brūnajā papīrā un nolika pie eglītes...</p>
                <p>Nē, tas bija tik jauki — rīkot Ziemas svētku vakaru
                — savā ģimenē!</p>
                <p>Ar lielu priekšautu priekšā viņa čakli darbojās; visur
                viņa gribēja pati pielikt savu roku, tikai virtuvē
                iet viņa baidījās — no Ilzes. Toties vairāk viņa tramdīja
                Tillu pa istabām. No savām kārbām viņa izņēma visus
                savus Randavas dārgumus, fotogrāfijas, albumus, savas
                raibās glezniņas — Randavas lauku skatus; ar visu
                to izgreznoja savu sarkano istabu.</p>
                <p>— Tā, nu rodas dzīvība, — viņa meta priecīgu skatu
                visapkārt.</p>
                <p>— Cik ilgi gan man būs šī istaba, kad vajadzēs pāriet
                ar visu rakstāmgaldu guļamistabā, — Gaida kravādamās
                sprieda sevī. Te gulēs aukle un te — būs viena
                bērna gultiņa, te — otra... trešai jau mazāk telpas, bet — 
                mazākais arvien gulēs šūpulī līdzās manai gultai.</p>
                <pb/>
                <p>Jautrs smaids pārlidoja pār Gaidas vaibstiem. — Tad
                es būšu pilnīgi laimīga! — viņa balsī izsaucās un pati
                nobijās. Viņa iztina no papīriem divas apaļas ierāmētas
                glezniņas — eņģeļu galvas — pēc Rafaela paraugiem,
                — tās viņa bija gleznojusi pēc Balvas kristībām. Jā, tas
                būs tik daiļi, kad viņi te gulēs līdzās un tie eņģelīši
                raudzīsies uz viņiem!...</p>
                <p>Cik daiļais ir tādas eņģeļu galviņas un cik mīļas, ai,
                cik mīļas! — Gaida atcerējās savu krustdēlu Vidvutu un
                sajuta maigas ilgas pēc viņa. Pēc kristībām viņa to vairs
                nebija redzējusi. Tādas neparastas mīlestības gaidas
                pārņēma viņu. Un tad viņa Ēriku stādījās sev priekšā
                kā sava bērna tēvu — kā viņš turēs klēpī viņas pirmdzimto... 
                un siltas jūtas pret Ēriku arvien vairojās
                viņas sirdī. Tad uz acumirkli viņai prātā iešāvās atkal
                kāds cits, un viņa pārmeta sev neuzticību un sajuta arī
                dusmas uz to citu. Bet viņa negribēja šovakar dusmot,
                viņa taču bija viņu mīlējusi, — vēl šodien viņa nebija
                aizmirsusi — diemžēl... Un tas, ko viņa juta pret savu
                vīru — bija arī mīlestība, tāda klusa, bez trakojošām
                kaislībām. „Daba neatzīst vienīgā izredzētā tiesības",
                — viņa bija kaut kur lasījusi...</p>
                <p>Vakarā pārbrauca Ēriks no Rīgas, apkrāvies saiņiem
                un kārbām, kā daždien Ziemas svētku vīrs. Gaida priecīgi
                skrēja viņam pretī.</p>
                <p>Eglīti viņa bija aizdegusi, un viņš bija pārsteigts kā
                mazs bērns, kad viņa atvēra durvis uz salonu. Kad viņa
                to paguvusi sarīkot?</p>
                <p>Viņš aizkustināts apkampa Gaidu. Tad viņš apkrāva
                viņu no galvas līdz kājām ar Ziemas svētku balvām.
                Tur netrūka ne mazākā nieka no tā, ko viņa pēdējās
                dienās bija vēlējusies.</p>
                <pb/>
                <p>Neveikli Gaida bīdīja uz galda savu balvu Ērikam
                priekšā. Viņš pavēra somu un, eņģelīšus ieraudzījis,
                pasmaidīja.</p>
                <p>— Kad tu to paspēji izstrādāt, ka es neredzēju? — 
                jautāja viņš.</p>
                <p>Gaida nokaunējusies klusēja. Viņš neuzstāja, lai atbild.
                Abi šovakar likās priecīgi un laimīgi, jokoja un
                tērzēja; tikai Ērika seja brīžiem bija pārāk nopietna,
                tas Gaidai dūrās acīs.</p>
                <p>— Vai tu šovakar esi laimīgs, Ērik? — Gaida nedroši
                vaicāja.</p>
                <p>— Laime, Gaidiņ, ir kā ziepju burbulis...</p>
                <p>— Nerunā, nerunā tā. Smaidi, esi jautrs šovakar.</p>
                <p>Tilla un Ilze bija laimīgas par necerēti lielajām balvām,
                un Gaida priecājās par viņu prieku. Tikai Ēriks
                viņai šovakar nepatika. Kas viņam bija? Varbūt kas
                nepatīkams Rīgā gadījies? — Viņš nedroši noliedza.</p>
                <p>Vakarā viņš apskatīja atkal savu balvu un ilgi pētīja
                eņģeļu sejas, kamēr Gaida līdzās savā istabā priecājās
                par savām balvām.</p>
                <p>— Vai tev patīk šīs sejiņas? — Gaida pienākusi vaicāja.</p>
                <p>— Šis, ar tām tumši pelēkām acīm, tas man nepatīk.
                Vai tas tev ko neatgādina? — Ēriks viņu pētījoši uzskatīja.</p>
                <p>Gaida nosarka līdz ausīm un nolaida acis.</p>
                <p>Tas bija briesmīgi, kāpēc viņa bija devusi viņam
                šo balvu.!... Jā, šis eņģelis — tas jau bija tik līdzīgs
                Valdim .. Ēriks to pazina.</p>
                <pb/>
                <p>— Ko tu domā? — Gaida apjukusi nedroši vaicāja.</p>
                <p>— Vai tu nezini, ko es domāju?</p>
                <p>Gaida klusēja.</p>
                <p>Ēriks sakoda lūpas un aizgriezās, tad viņš lēniem
                smagiem soļiem iegāja savā kabinetā, aiz sevis aizvērdams
                durvis.</p>
                <p>Gaida kādu brīdi stāvēja kā sastingusi, tad paķēra
                somu un ar zobiem un nagiem plēsa to gabalos... atlasa
                zīmējumu viņa saplosīja strēmelēs, tā ka no eņģeļiem
                vairs nepalika ne vēsts, un gabaliņus izkaisīja zemē
                zem dziestošās svētku eglītes. Tad viņa smagi nokrita
                savā istabā uz dīvāna.</p>
                <p>Ēriks ienāca un apstājas durvīs. Uz Gaidu auksti skatīdamies,
                viņš pēc brītiņa teica:</p>
                <p>— Tā kā Ziemas svētku vakara noskaņa ir maitāta
                tā kā tā, tad lai nāk arī vēl tas, ko šovakar gribēju tev
                apslēpt — atvedu tev sēru sveicienu no Balvas.</p>
                <p>Gaida ātri pacēla galvu un saraudātām acīm izbijusies
                skatījās.</p>
                <p>— Mūsu krustdēls vakar miris. — Ēriks īsi ziņoja.</p>
                <p>— Vidvuts, mazais eņģelītis — beigts? Gaida uzlēca
                stāvus, savas pašas skumjas aizmirsdama. — Balva,
                nabaga, nabaga Balva! Mīļā, nabaga Balva! — Kā tas
                notika?</p>
                <p>Ēriks neko plašāk nevarēja pastāstīt. Viņš tikai zināja,
                ka mazais Vidvuts miris, vai nu ar zobu krampjiem, vai
                ko tamlīdzīgu, — piepeši, negaidot. Mājās pie vecākiem
                izdzirdis šo ziņu, viņš steidzies pie Purmaliem. Balvas
                bēdas esot neaprakstāmas. Otros svētkos glabāšot.</p>
                <p>— Pie Balvas! — Gaida sacīja un gāja uz durvīm.
                Ar pūlēm Ēriks viņu atturēja, jo bija jau vēls.</p>
                <pb/>
                <p>* * * </p>
                <p>Otrā rītā Gaida ar pirmo vilcienu aizbrauca uz Rīgu.
                Ēriks līdz nebrauca. Viņš ieradīšoties bērēs.</p>
                <p>Viņš vēlējās būt viens. Pirmos svētkos viņš bija apņēmies
                aizpildīt amata biedra, mācītāja Vunša, pienākumus.
                Pēc tam viņš visu svētku dienu pavadīja viens,
                ieslēdzies savā istabā, rakņājās pa Gaidas pagātni, spriedelēja
                par viņas „vainu" — tā viņam nedeva miera,
                un nedos — to viņš sajuta sāpīgi un mocoši.</p>
                <p>Drūmi sarauktu pieri viņš staigāja savā istabā no
                viena gala uz otru, tad atkal cieši saknieba rokas dūrēs,
                sita tās pret sienu un ievaidēdamies atkrita krēslā. Tad
                uzcēlās, skraidīja atkal apkārt pa visu dzīvokli ar kaistošiem 
                vaigiem, un tikai viena doma urbās viņa uztrauktajās
                smadzenēs: „Tava sieva mīl citu, kuram viņa piederējusi
                pirmajam."</p>
                <p>Ka visas viņas domas saistījās vēl ap viņas pirmo
                mīlestību, to taču pierādīja šī ienīstā balva! — Viņas
                fantaziju pārvalda vēl pie viņa sāniem cits, un —
                viņa rokās — tā, varbūt, domā par citu...</p>
                <p>Ēriks cieta briesmīgi no šīs atziņas, kas pirmoreiz
                pēc kāzām tagad spēji lauzās ārā no viņa krūtīm. Viņš
                aplūkoja viņu jauno mājas iedzīvi un it kā bija priecīgs,
                ka viņas tagad te nebija; pirmoreiz tas sajuta pret savu
                sievu svelošu naidu.</p>
                <p>Tāds tukšums viņam piepeši rēgojās pretī no visiem
                kaktiem — kur vēl nupat viņš bija tik laimīgs juties.
                Smeldzoša sāpju sajūta žņaudza viņa krūtis. Un tomēr
                viņš viņu mīlēja. Un kā viņš viņu mīlēja! — Tagad
                viņš ienīda un mīlēja.</p>
                <pb/>
                <p>Kas vainīgs pie viņa ciešanām? Vai Gaida? — Nē.
                Viņa taču bija viņam visu godīgi pateikusi un viņam
                pašam atstājusi izvēli.</p>
                <p>Vai vainīgs bija Valdis? — Arī ne, Gaida viņu bija
                mīlējusi un pati tā bija gribējusi.</p>
                <p>Un tagad tā piederēja viņam. Viņš pats arī tā bija
                gribējis, jo — nebija vairs varējis dzīvot bez viņas. Tādēļ
                — vienīgi pats viņš bija vainīgs pie savas tagadējās
                nelaimes. Bet kādēļ tad īsti viņš nevarēja būt laimīgs?
                Vai Gaida bija slikta pret viņu? Vai viņa nedarīja visu,
                kas viņas spēkos stāvēja, lai viņu laulības dzīve būtu
                līdzena? ... Un viņa jau arī viņu mīlēja, to tā vairākkārt
                bija apgalvojusi. Ka viņa nemeloja, to viņš zināja,
                — tā nespēja melot. Ko tad viņš vēl gribēja?</p>
                <p>Viņas „grēku" padarīt nedarītu taču nevarēja. Jā, kas
                tad bija viņas „grēks" īstenībā? Vai tas maz bija —
                grēks?</p>
                <p>Tā Ēriks sev uzdeva jautājumu pēc jautājuma;
                brīžam apmierinājās, tad atkal mocījās jaunās sāpēs.
                Tikai uz mazu brītiņu viņam ienāca prātā: vai viņš
                pats bija bez vainas?</p>
                <p>Ātri viņa domu asociācijas izskrēja caur viņa pagātni,
                bet tur viņš neatrada nevienas vainas, kas varētu
                Gaidu tāpat sāpināt kā viņas „grēks" viņu, jo tas viss
                bija — „gluži cits". Tāds kā riebums viņu gan pārņēma,
                kad tas iedomājās visu savu pagātni, bet — kas Gaidai
                daļas gar to, ja tas pats par to vairs nedomāja — tāds
                jau viņš vairs nebūs...</p>
                <p>Galu galā viņš gan saprata, ka Gaidai pret viņu nav
                nekādas vainas, bet ar šo apziņu tam tomēr nekļuva
                vieglāk. Viņa dzīves prieks bija un palika maitāts. Par</p>
                <pb/>
                <p>daudz smaga kļuva viņa galva, ar visām šādām domām
                kaujoties; viņš paķēra cepuri un mēteli un izskrēja laukā
                — salā. Aukstums dzesēja viņa karstos vaigus un
                iekaisušās acis. Tālu viņš gāja ārpus pilsētas pa lielceļu,
                arvien uz priekšu. Kad atgriezās, bija jau tumsa.</p>
                <p>Tilla viena pati bija mājā un aicināja viņu vakariņās.
                Ēst viņam negribējās. Viņš izdzēra glāzi karstas tējas
                ar sarkanvīnu un iegāja Gaidas istabā. Viņa acis krita
                uz eņģeļu galvām pie sienas.</p>
                <p>— Ha! Eņģelīši tagad pārvalda viņas sirdi un fantaziju,
                sieviete māte viņā modusies... Eņģelīši! — Eņģelīši
                — ar viņas pirmā mīļākā acīm! Ha! ha! ha! Pret to es
                protestēju, mīļā sieva! Kamēr tu aizmirsīsi šīs pelēkās
                acis, tikmēr — nogaidīsim. — Viņš piegāja pavisam
                tuvu pie mazajām, apaļajām gleznām un ilgi tās pētīja;
                bet ienīstās līdzības viņš tajās nevarēja atrast. Tās bija
                pavāji izdevušās pazīstamās Rafaela eņģelīšu kopijas
                no Siksta madonnas grupas, — tie viņa sirdsmieru netraucēja.</p>
                <p>— Lai viņa papriecājas gar bildītēm — uz eņģelīšiem
                gaidīdama. — Viņa seja sarāvās neglītā, ļaunā, atriebīgā
                smaidā.</p>
                <p>Tagad viņš zināja, ar ko viņš tai atmaksās savas sāpes!
                ... Lai viņa samaksā savu pirmās mīlestības prieku
                ar — atsacīšanos no mātes laimes.</p>
                <p>Viņam ienāca arī prātā dažu zinātnes vīru apgalvojumi,
                ka bērni esot vienmēr līdzīgi tam, kuram sieviete
                pirmajam piederējusi.</p>
                <p>Viņa bērni lai līdzinātos citam!... tas būtu par daudz
                ērmīgi. Nē, viņš negrib bērnus ar viņam svešām acīm.</p>
                <pb/>
                <p>Ēriks nevarēja nosēdēt vairs viens tukšajā mājā,
                viņam šeit nebija miera, un arī neapzinīgas ilgas pēc
                Gaidas pārņēma viņu. Viņš pārģērbās un ar pēdējo vilcienu
                aizbrauca uz Rīgu.</p>
            </div>
            <div type="chapter">
                <head>3
                MADONNAS SĀPJU ROKAS</head>
                <p>Pirmā Ziemas svētku rītā Gaida ieradās pie Purmaliem
                Rīgā. Tikko sadzirdami viņa piezvanīja. Kalpone
                ielaida un klusi paskaidroja, ka mazais guļot salonā,
                kundze arī esot turpat. Kungs nupat izgājis.</p>
                <p>Caur stikla durvīm Gaida raudzījās salonā. Viņā istabas
                galā, kur kristībās bija bijis altāriņš, tagad stāvēja
                ratiņi; tajos gulēja mazais Vidvuts, apsegts ar to pašu
                gaiši zilo segu kā toreiz. Galā sēdēja Balva, sakrustotās
                rokas uz ratiņiem atslējusi, galvu nodūrusi. Likās, ka
                viņa būtu tā sastingusi. Gaida vilcinājās ieiet, baigas
                jūtas pārņēma viņu, skatoties bēdīgajā grupā. Balvas
                seja bija gluži pārvērtusies, vāja un bāla. Gaida redzēja,
                ka Balva pavēra acis un atkal aizvēra... lēni kustināja
                galvu, no kā arī ratiņi ritmiski kustējās — it kā bērnu
                guldot. Brīžam Balva atkal uzmeta īsu skatu gulošajam
                bērnam, tad atkal aizvēra acis... lielas asaras ritēja pār
                vaigiem... galva lēni kustējās, ratiņi šūpojās... bālais
                bērna ģīmītis šūpojās līdz...</p>
                <p>Nedzirdāmiem soļiem istabas meita staigāja, rīkodamās
                pa blakus istabām; viņa pagāja Gaidai garām un
                teica, ka nabaga kundze tā sēžot aukstajā istabā visu</p>
                <pb/>
                <p>laiku pie bērna, kad kunga neesot mājās; šūpojot, kādreiz
                iedziedoties, bet tūdaļ apraujoties un raudot atkal.
                Pirmās dienas bijis briesmīgi noklausīties viņas vaimanās;
                tikai šodien apklususi, tagad lēni raudot un šūpojot.
                Zārciņš stāvot laukā, to neļaujot nest iekšā; kad vedīšot
                uz kapsētu, tad tikai guldīšot tajā.</p>
                <p>Gaida viegli pavēra durvis un iegāja. Ledains aukstums
                viņu pārņēma: istaba bija nekurināta, viens logs
                vaļā.</p>
                <p>Balva lēni pacēla galvu un ar savām izraudātām acīm
                uzmeta skatu Gaidai. Viņas seja sarāvās smaidā, no kura
                Gaidai kļuva vēl aukstāk... Balva piecēlās un iekliegdamās
                iekrita Gaidas rokās. Dobji lielajā istabā
                atskanēja Balvas raudas...</p>
                <p>Pārnāca Purmals. Viņš ienāca klusi, pacēla no Balvas
                pleciem noslīdējušo lakatu, uzsedza to viņai, tad vārīgi
                vilka viņu ārā, otrā istabā.</p>
                <p>Gaida palika viena. Viņa sajuta, ka pati trīcēja no
                aukstuma. Piegāja pie ratiņiem un ar vienu roku satvēra
                mazo, auksto dūrīti, ar otru — sāka kustināt ratiņus... 
                atģidās un apstājās. Mazais gulēja, kā cieši aizmidzis,
                abas rociņas dūrītēs sakniebtas uz krūtīm;
                actiņas tikai mazliet bija dziļāk dobītēs iegrimušas,
                ģīmītis mazliet dzeltenāks.</p>
                <p>— Kā mazs vaska eņģelītis, — Gaida domāja, un sirds
                viņai bija tik grūta, bet raudāt viņa nevarēja. Tad viņai
                dzīvi priekš acīm stāvēja tā diena, kad viņi ar Ēriku
                mazo Vidvutu bija tepat turējuši kristībās, kā mazais
                tad ar rociņām bija ķepurojies un ar kājiņām spārdījies;
                un kad vēsais ūdens bija slacījis viņa pierīti, —
                viņš skaļā balsī bija it kā protestējis un izbrīnīdamies
                uzskatījis mācītāju. Drīz bija apmierinājies, un kad viņam </p>
                <pb/>
                <p>deva vārdu Vidvuts, tas, it kā pievienodamies, bija
                omulīgi sācis rūkt. Visi klātesošie bija pasmaidījuši.
                To visu iedomājoties, Gaidai saskrēja acīs asaras, viņa
                satvēra mazās, stīvās rociņas un tās skūpstīja... Un tagad
                viņš te gulēja stīvs un auksts... Nabaga Balva!</p>
                <p>Ienāca Purmals un aizveda arī Gaidu, lai nesaaukstējoties.</p>
                <p>Balva sēdēja guļamistabā, un Gobas kundze ar varu
                spieda viņai izdzert glāzi silta piena. Balva paķēra
                glāzi un izdzēra tukšu.</p>
                <p>— Ak, ko tu, māt, man bāzies virsu ar to pienu, es
                nemaz negribu, — sašutusi viņa atgrūda tukšo glāzi.</p>
                <p>Gobas kundze klusēdama paņēma tukšo glāzi, kas
                iedārdējās viņas drebošā rokā.</p>
                <p>Balva piecēlās, lai atkal ietu pie bērna. Purmals viņu
                satvēra un klusi atrunāja, bet viņa nebija atturama.
                Tad Purmals aizvēra logu un atsēdās sievai līdzās, to
                cieši satīdams villainē. Abi apskāvušies sēdēja pie bērna
                līķīša.</p>
                <p>Pa māju visi staigāja klusiem, nedzirdamiem soļiem.
                Krustmāte Alise bija ļoti satriekta. Viņa mazo Vidvutu
                bija iemīlējusi ar vecās mātes dziļo mīlestību un tagad
                cieta Balvai līdz. Viņa bija priecīga, ka varēja Gaidai
                atkal un atkal stāstīt par savu mazo mīlulīti, kā viņa to
                auklējusi, kā glabājusi kā savu acuraugu. Cik viņš visu
                laiku bijis ļoti jautrs un veselīgs bērniņš, tikai pēc
                tam, kad pirmie krampji uznākuši, dažreiz palicis tāds
                nemierīgāks, bijis viņai jānēsā no vienas istabas otrā,
                kamēr iemidzis. Otrie krampji bijuši priekš sešām dienām,
                gluži īsi — desmit minūtes, un pēdējie aizvakar,
                deviņos no rīta. Dažās sekundēs bērns bijis beigts: actiņas
                izspiedušās vairāk uz āru un ģīmītis palicis zils;</p>
                <pb/>
                <p>pēc tam gan zilums izzudis, bet tad miesiņā parādījušies
                zili plankumi. Onkulis Kārlis konstatējis, ka bērns
                miris ar sirdstrieku. Ilgi dzīvotājs tas nebijis, tādēļ ka
                dzimis astotā mēnesī. Miesās bijis labi attīstījies, bet
                iekšķīgi ne, sirsniņa bijusi vāja. Kad sākuši kurināt
                centrālkrāsnis, viņš brīžiem tā kā aizrāvies — it kā elpiņas
                pietrūcis un šad tad sausi ieklepojies... no sausā
                gaisa tas esot, ārsti teikuši. Gan viņa kārusi slapjus
                palagus Balvas istabā, bet tikpat tas neko nelīdzējis...
                Vidvutiņa nāve nākusi tik negaidot, un viņa, tante
                Alise, lai gan esot no bēdām gluži nomākta, tomēr vēl
                turoties, bet par Balvu viņai esot bailes, ka tā prātu
                nezaudē.</p>
                <p>Un tad tante Alise slavēdama stāstīja par savu labo
                znotu, cik tas labs un gādīgs vīrs.</p>
                <p>Gaida klusēdama klausījās. Viņa uzņēmās dalīties ikdienas
                rūpēs ar tanti Alisi, kamēr viņa te būs.</p>
                <p>Tie bija bēdīgi Ziemas svētki jaunajā Purmalu dzimtā.
                Gaida aizgrābta noskatījās, ka Purmals Balvai bēdās
                turējās ticīgi līdz un neatstāja viņu ne soli: drīz
                tas centās viņu aivest citā istabā, mierināt kā varēdams,
                drīz atkal abi sēdēja cieši saķērušies pie bērna. Gaida
                redzēja Balvas lielās bēdas un viņu it kā neapzinīgi
                apskauda.</p>
                <p>Otros svētkos Gaida ar Ēriku guldīja savu krustdēlu
                mazajā zārciņā, — kā toreiz kristībās tie viņu abi bija turējuši... 
                Gaidu pārņēma neizprotamas žēlabas, viņai
                bija, it kā viņi abi iezārkotu paši savu bērnu. Arī Ēriks
                bija pārāk nopietns un neveiklām rokām rūpīgi grozīja
                un cilāja mazo, kad Gaida viņu ģērba, tik rūpīgi,
                it kā tas būtu dzīvs un lai viņam nedarītu sāpes.</p>
                <pb/>
                <p>— Nesavelc tik cieši to lentīti, spiedīs, — viņš aizrādīja
                Gaidai. Gaida palaida vaļīgāk.</p>
                <p>— Še, paturi, kamēr es sataisu gultiņu, — Gaida ielika
                viņam bērnu klēpī. Viņš to turēja vārīgi.</p>
                <p>Tad Vidvuts bija uzposts.</p>
                <p>Tante Alise ienāca, vēl izraudājās; kalpones ienāca
                — apraudājās un atvadījās no kopīgā mīlulīša.</p>
                <p>Tad Purmals ieveda Balvu.</p>
                <p>Ieraudzījusi bērnu zārciņā, viņa iekliedzās un saļima
                līdzās.</p>
                <p>Kad vēlāk gribēja aiztaisīt zārciņu, viņa izmisusi izstiepa
                rokas un sauca: — Nē, nē, es nedošu manu zeltiņu, 
                vienīgo!</p>
                <p>Purmals viņu maigi atturēja, viņas galvu cieši sev
                klāt piespiezdams. Balva šņukstēja pie vīra krūts, un
                viņa asaras krita uz viņas galvas... Pamazām Balva
                kļuva mierīgāka un, klusi raudādama, vēl pēdējo reizi
                atvadījās no sava bērna.</p>
                <p>Tad vectēvs, dakteris Goba, ar Ēriku uzlika zārciņam
                vāku, un viņi ar Vaironu un Purmalu iznesa to no vecāku
                mājas.</p>
                <p>Mazais bēru brauciens divās karietēs sasēdās un lēni
                pa mīksto sniegu aizbrauca. Lielas, slapjas sniega
                pārslas smagi krita uz mazo, balto zārciņu...</p>
                <p>Ēriks teica īsu runu pie atvērtā mazā kapiņa.</p>
                <p>Balva, sava vīra turēta, stīvi raudzījās, kā sasalušās
                smiltis dobji krita uz zārciņa... Tas, kas te notika, viņai
                bija it kā svešs... Viņa noliecās, apglaudīja katru
                puķīti, noskūpstīja ātri kopiņu, satvēra sava vīra roku
                un gāja.</p>
                <p>Gaida palika pie Balvas vēl kādas dienas. Viņa bija</p>
                <pb/>
                <p>dziļi satriekta. Tas bija kas liels, kas sāpīgi cildens, ko
                viņa te redzēja — mātes bēdas...</p>
                <p>Katru dienu viņa pavadīja Balvu uz kapsētu un stāvēja
                klāt, kad viņa klusi vaimanāja.</p>
                <p>Kādu dienu Balva ar kailiem, nosalušiem pirkstiem
                rīkojās gar kapiņu, purināja nost sniegu no baltajam
                rozēm... no skaistākajiem ziediem nopūta katru pārsliņu,
                tad kasīja aukstās smiltis...</p>
                <p>— Balva, ko tu dari? — Gaida mīlīgi tvēra pēc viņas.</p>
                <p>— Es raugu, vai smiltis netop mīkstākas... — Viņas
                asaras ritēja sasalušajās smiltīs...</p>
                <p>Reiz abas sēdēja Balvas istabā. Balva stāstīja par
                savu bērnu: — — — kad tik tu būtu redzējusi, cik viņš
                bija sapratīgs — viņš ļoti ātri attīstījās. Kad Albs man
                kādreiz ko stāstīja, tad viņš no ratiņiem platām acīm
                skatījās uz viņu un tik uzmanīgi klausījās; nekad starpā
                nejaucās un neraudāja; dažreiz pat sāka līdz runāt
                savā valodiņā — rūkt, ar rociņām ķepurodamies. It
                īpaši mēs ar Albu nevarējām nopriecāties, kad es spēlēju
                klavieres: tad pievilkām līdzās ratiņus, kuros viņš
                gulēja... Tas klausās, klausās kā spēlēju, un tad —
                sāks līdz dziedāt, pie tam tik mīlīgu sejiņu taisīdams,
                ka nevarējām noskatīties vien. Tā viņš dažreiz dziedāja,
                kamēr iemiga. Liels brēkulis tas nekad nebija, nekad
                velti neraudāja, tikai, kad gribēja ēst vai cita kāda
                vaina kad bija. Mēs viņu tik ļoti mīlējām...</p>
                <p>Balva apstājās, balss asarās aizrāvās.</p>
                <p>— Ne uz acumirkli viņš man no prāta neiziet, mans
                mazais puisītis, — viņa turpināja. — Es sev pārmetu,
                ka laikam biju dumja un nepratu ar viņu apieties, kā</p>
                <pb/>
                <p>pienākas... Mans mazais mīlulītis, es vienmēr redzu,
                kā viņš mani ar savām lielajām, zilajām acīm uzlūkoja,
                ka tikai no viņa ratiņiem neaizeju projām. Es jau
                arvien biju pie viņa — dienu un nakti, tikai māmiņai
                uzticēju, citam nevienam. Un kad es pie viņa sēdēju
                un šuvu vai lasīju, un nerunājos ar viņu, nedziedāju,
                tad viņš pats sāka ar mani runāties, ar savām rociņām
                un grabulīti spēlēties — tu zini, to pašu, kuru tu viņam
                dāvāji... Kad es pēdējo vakaru viņu vanniņā mazgāju,
                viņš tā uz mani visu laiku skatījās, actiņas no
                manis nenovērsa... Vai es to domāju, ka otrā rītā viņš
                būs beigts....</p>
                <p>Balva atkal apklusa un klusi raudāja, tad atkal stāstīja
                tālāk: — — — viņš nomira manās rokās, tik piepeši... 
                drusku tikai aizrāvās un tūliņ bija beigts... Es
                vispirms nesapratu, kas noticis. Albs ieskrēja no savas
                istabas, kad es sāku kliegt.</p>
                <p>Kā rautin izrāva viņu nāve no manām rokām, un nu
                es te sēžu atkal viena. Viss uzreiz tik tukšs kļuvis kā
                kapā... viņa acis , viņa lielās, zilās acis... ak Dievs!...
                Dažreiz domāju — labāk viņš man pavisam nebūtu bijis,
                bet tad atkal domāju — tomēr ir labāk, ka viņš bija
                un es redzēju, ka man var būt tik mīļš — mīļš puisītis,
                par kuru, lai ne ilgi, bet tomēr bija savi laimīgi brīži
                un prieki. Cik grūti man bija viņu dzemdēt!... bet
                tagad viņu pazaudējot man ir daudz — daudz grūtāk.
                Es tagad gribētu raudāt, raudāt līdz nesamaņai, bet —
                man nav atļauts... jācieš zobus sakodušai, kas daudz
                grūtāk, nekā izraudāties...</p>
                <p>— Raudi, mīļā, mīļā Balva, — Gaida klusi viņu mierināja.</p>
                <pb/>
                <p>— Es — nedrīkstu, — Balva nokaunējusies pasmaidīja
                caur asarām,</p>
                <p>— Kāpēc tu nedrīksti?</p>
                <p>— Es... dzīvoju atkal cerībās...</p>
                <p>Gaida uzskatīja Balvu ar dziļu cienību, un viņai sirds
                iesāpējās...</p>
                <p>— Laimīgā Balva! — viņa sevī nodomāja.</p>
                <p>— Ak, mīļā Gaida, kaut tu zinātu, cik grūti, cik grūti,
                kā sirds sāp, — Balva pēc brītiņa piebilda un izstiepa
                savas rokas pretī Gaidai, tās cieši lauzīdama, ka kauliņi
                iebrikšķējās.</p>
                <p>— Madonnas sāpju rokas! — Gaida čukstēja, satvēra
                izstieptās rokas un noskūpstīja.</p>
                <p>— Tev ir cerība uz nākotni, mīļā Balva, neraudi, neraudi!
                — Gaida mierināja.</p>
                <p>Kādas dienas vēlāk Gaida ar Ēriku brauca atpakaļ
                uz Mazpili.</p>
            </div>
            <div type="chapter">
                <head>4
                UZPLŪDI UN ATPLŪDI</head>
                <p>Turpmākie Gaidas un Ērika pirmie laulības mēneši
                pagāja samērā mierīgi un laimīgi. Gaida redzēja gan,
                ka Ēriks šad tad bija drūmāks, domīgs staigāja apkārt
                pa māju, ieslēdzās savā rakstāmā istabā un stundām
                nenāca ārā. Kādreiz viņa jutās dziļi sāpināta, redzot,
                ka viņš bēga no viņas klātbūtes, bet tā savaldījās un
                bija arvien laipna pret viņu. Arī, kad viņam nereti paspruka
                kāds skarbāks vārds — tā noklusēja, zobus sakodusi. </p>
                <p>
                Kad viņa drūmums pārgāja, tad viņš bija jo mīlīgāks
                pret Gaidu un apbēra to ar savu laipnību, kaislīgi
                viņu skūpstīja un mīlēja. Tas vispār bija kā jūtu uzplūdi
                un atplūdi.</p>
                <p>Gaida būtu vēlējusies, kaut abi jūtu posmi būtu parādījušies
                mazāk strauji: kaut Ēriks atplūdu laikā būtu
                bijis mazliet laipnāks un uzplūdu straujumā — mazliet
                mērenāks; viņa cieta kā no viena, tā no otra ekstrēma.
                Bet viņa bija mācījusies novērot, ka jūtas vispār ir padotas
                maiņām, un tā viņa cerēja uz visu labu. Viņa gaidīja,
                ka ar laiku visi grumbumi viņu laulības dzīvē
                nolīdzināsies, ka varbūt arī radīsies jaunas kopīgas
                intereses, kādas ciešākas saites viņu starpā...</p>
                <p>Februāra beigās Ēriku Vilni ieveda Katrīnes draudzē
                par mācītāju un tad viņam bija diezgan daudz darba
                savā amatā; viņš to ņēma ļoti nopietni un ar lielu sirsnību.
                Gaida lūkoja arī ieinteresēties par viņa draudzes
                lietām, bet sākumā viņai bija maz izdevības tur atrast
                sev kādu aktīvu līdzdalību.</p>
                <p>Gaida daudz rīkojās pa savu jauno saimniecību, gandrīz
                ar pārāk lielu rūpību, bet drīz viņa sāka manīt, ka
                saimniecība vien nespēj viņu apmierināt; jā, viņai atlika
                tik daudz brīva laika, ka nezināja, ko ar to iesākt.
                Viņa ierīkoja savu istabu par ērtu gleznošanas darbnīcu,
                sāka izstrādāt savas skices, kuras Randavā bija sakrājusi,
                bet viņas darbs to vairs neapmierināja, ar katru
                otas vilcienu tā manīja savās zinībās lielus robus un
                atzina, ka šāda nodarbošanās ar glezniecību nebija nekāda
                māksla, tikai naīvs diletantisms. Tie divi gadi, ko
                viņa Rīgā bija mācījusies pie mākslinieka Raudas, bija
                daudz par maz, lai viņa varētu radīt ko vērtīgāku, pilnīgāku.
                Viņa izklaušinājās pa Mazpili, vai te nebūtu kāds</p>
                <pb/>
                <p>dailinieks, pie kura varētu tālāk papildināties, bet tāda
                neatrada. Viņa jau gan būtu varējusi braukt uz Rīgu
                stundās, lai gan tas bija savienots ar neērtībām, bet —
                Ēriks negribēja no tā ne dzirdēt.</p>
                <p>Viņa ķērās atkal pie savām grāmatām un lasīja, lasīja.
                Bet arī uz to Ēriks drīz sāka greizi skatīties un zoboties,
                vai tad nu vēl neesot diezgan „attīstījusi savu individualitāti".</p>
                <p>Ērikam, kā likās, bija tieksme pēc klusas dzimtas
                dzīves; viņš izvairījās no katras liekas iepazīšanās un
                saiešanās Mazpilī, motivēdams ar to, ka Rīgā viņiem jau
                esot radu un draugu papilnam. Bet uz Rīgu viņi reti
                brauca, viņš negribēja. Tikai ar pāris mācītāju ģimenēm
                Mazpilī viņi bija piespiesti uzturēt zināmu satiksmi,
                ar mācītāju Villneru un Vunšu.</p>
                <p>Villners bija kalsnējs vecpuisis, uzdevās par filozofu
                un mīlēja, ka viņu uzskata par savādnieku. Gaidai viņš
                nepatika, un viņa neredzēja viņā ne mazākās oriģinalitātes.</p>
                <p>Vunšs bija precējies, labi nobarojies pusmūža vīrs,
                viņa kundze, arī krietni patukla, bija uzpūtīga, nabadzīga
                aristokrāte. Ērikam patika Vunša „sabiedriskā
                dzirkstele", kā viņš teica, un tas skatījās uz viņu ar zināmu
                respektu un ņēma to sev par paraugu. Vunšs
                aicināja uz sabiedrisku dzīvi, — sevišķi savus ticīgākos
                draudzes locekļus — sievietes, kuras tas pašlaik lūkoja
                „organizēt". Uz šo biedrību gan skaudīgas acis skatījās
                nelabvēlīgi, un ļaunas mēles to drīz iesauca par „vistiņu
                parlamentu". Kā Vunšs deva priekšroku savā draudzē
                skaistajam dzimumam, tā Villners — stiprajam.
                Par pēdējo draudzē un visā pilsētā zināja stāstīt, ka
                viņa sevišķu labvēlību baudot viņa iesvētījamie bērni,</p>
                <pb/>
                <p>vīriešu dzimuma. Tos viņš katrā izdevīgā gadījumā
                skūpstot un apmīļojot, tas ir, ne visus, bet tikai skaistākos.
                Par šo faktu valdīja divējādas domas: vieni teica,
                ka meitenes taču viņš nevarot skūpstīt kā neprecēts
                draudzes gans; otri teica — bet ko ļaudis kādreiz nemelš
                par savu mācītāju... Ēriks vēlējās, lai Gaida raudzītu
                biedroties ar Vunša kundzi, bet tā kā pēdējā viņu
                nemaz neapmierināja, tad tā pēc iespējas atkal atrāvās
                no viņas.</p>
                <p>Pamazām Gaida sāka sajust garlaicību, kādu viņa
                līdz šim nebija pazinusi ne Randavā, ne Rīgā. Un šī
                garlaicība viņu sagrāba tik mocoši, ka tā dažreiz gluži
                izmisa. Nodarboties ar kādiem niekiem, veltīgiem
                sieviešu rokdarbiem, viņai bija gluži pretīgi, viņa tos
                jau no mazām dienām bija ienīdusi un uzskatījusi par
                muļķīgu, neauglīgu laika tērēšanu. Bezdarbība viņu
                nospieda.</p>
                <p>Pagāja viens mēnesis pēc otra, un neizprotams nemiers
                pārņēma viņu. Brīžiem viņa sev pārmeta, sacīdama,
                ka ir nepiepildāma, jo — kā gan viņai vēl trūka?
                Varēja dzīvot bez rūpēm, bez bēdām, cepuri kuldama,
                kā saka, un, ja arī viņu laulībā viss vēl negāja tā, kā
                vajadzētu, taču jānogaida laiks... to jau viņa bija dzirdējusi,
                ka laulība ir visgrūtākais eksperiments pasaulē.
                Ēriks viņu ļoti mīlēja, to viņa redzēja, viņš reizēm
                to vai gluži gribēja sadedzināt ar savu kaislību, ne soli
                nelaida projām no sevis un turēja viņu mājā kā gūstekni.
                Kad Gaida kādreiz žēlojās par garlaicību, traucās 
                uz Rīgu, ilgodamās pēc teātriem, koncertiem, tad
                viņš to ņēma ļaunā; tā ka viņa atmeta šādas vēlēšanās
                un dzīvoja klusi, padevīga savam kungam un pavēlniekam.
                Viņa lūkoja viņu saprast un pacietās. Viņa,</p>
                <pb/>
                <p>galvenais, cerēja uz nākotni, — ka kļūs māte. Viņa uz
                to gaidīja kā uz kādu brīnumu. Viņa gaidīja un gaidīja,
                bet — šis brīnums nenāca. Tad viņa sāka kļūt nemierīga.</p>
                <p>Kādu svētdienu Balva ar Purmalu bija ciemos pie viņiem.
                Gaida noraudzījās Balvā ar žēlumu un neapzinīgu
                skaudību: Balvas sēru ģērbs viņai atgādināja neseno
                Vidvuta nāvi... un viņa pati bija — radoša dzīvība...
                Ko visu Balva kā sieva pārdzīvoja! Tādi bezgala jūtu
                kontrasti... jā, tā bija pati dzīves pilnība, tā Gaidai
                šķita.</p>
                <p>Balva vaicāja, kā Gaidai esot ar veselību, vai — nemokoties
                ar nelabu dūšu un tamlīdzīgām jaunu sievu
                likstām?</p>
                <p>Nē, tādu parādību viņai neesot.</p>
                <p>— Tu, laimīgā! — Balva viņu apskauda un sūrojās
                par savām mātes stāvokļa vājībām.</p>
                <p>Gaida noklausījās klusēdama un nelūkodama Balvu
                pārliecināt, ka viņai nav vēl mātes cerību. Viņa attaisnoja
                sevi ar to, ka — kas zina, varbūt pašlaik — ir noticis
                tas brīnums... un rīt vai parīt viņa ar lepnumu to
                varēs paziņot Balvai.</p>
                <p>Atkal un atkal Gaida cerēja uz brīnumu un sāka sevī
                mocīties ar visādām domām. Kādu vakaru vēlu viņa
                noskumusi sēdēja savā istabā un lasīja. Atkal viņa redzēja
                savas cerības izpostītas... Viņa izdzirda, ka zvanīja
                un Ēriks pārnāca, bet viņa nekustējās no vietas.</p>
                <p>Viņš ienāca pie viņas nepieklauvējis, kā viņš to vienmēr
                darīja.</p>
                <p>— Kādēļ mana mazā sieviņa man neskrien pretī? —
                Ēriks sveicinādams Gaidu apskāva. Viņš bija mazliet
                ieskurbis. Tikko manāms riebums pārņēma Gaidu.</p>
                <pb/>
                <p>Ļoti jautri viņš stāstīja par saviem dienas piedzīvojumiem,
                ka bijuši kādā sapulcē, kur Vunšs ar Villneru
                sanākuši strīdu un viņš veltīgi mēģinājis viņu antagonismu
                izlīdzināt. Tad bijuši pēc sapulces kopā ar Vunšu,
                omulīgi pavadījuši vakaru.</p>
                <p>Viņš norāja Gaidu, ka viņa tik vēlu vēl augšā. Viņa
                to gaidījusi. Viņš jutās glaimots, bet bārās, lai citreiz tā
                vairs nedarot, lai netraucējot savu mieru viņa dēļ, —
                tam esot nepatīkami domāt, ka viņa dēļ tā dēdot bez
                miega. Un tādi gadījumi taču esot neizbēgami, jo viņam
                kā vīrietim jāsatiekoties ar cilvēkiem, amata biedriem.
                Vīrietis esot sabiedrisks radījums, bez sabiedrības tas
                nevarot dzīvot kā zivs bez ūdens. Lai viņa neļaunojoties,
                ka tai bieži vakari jāpavadot vienai, viņš jau labprāt
                tos pavadītu pie viņas, bet tas nu reiz esot nenovēršami...</p>
                <p>Klusēdama Gaida uzklausījās viņa vārdu savārstījumā. 
                Ēriks kļuva arvien mīlīgāks, apskāva Gaidu cieši
                un sāka viņu dedzīgi skūpstīt. Gaida ļāvās nepretodamās,
                apspiezdama savas pretīguma jūtas, kad no viņa
                mutes tai pretī plūda sievietei tik riebīgā alkohola
                smaka.</p>
                <p>— Mana Gaida, mana sieviņa, mana, mana paša... —
                Ēriks čukstēja viņai ausī un atkal ar roku tvēra pēc
                viņas.</p>
                <p>— Neaiztiec mani! — Gaida iekliedzās un atslīdēja
                uz dīvāna spilvena.</p>
                <p>— Kas tev ir? — Ēriks saīdzis vaicāja.</p>
                <p>Gaida raudāja.</p>
                <p>— Sieviņ, kāpēc tu raudi? — viņš mīlīgāk vaicāja un
                noliecās pie viņas.</p>
                <p>— Vai tādēļ, ka es tik ilgi tevi vienu atstāju? Es — </p>
                <pb/>
                <p>tā vairāk nedarīšu — es tev dodu savu goda vārdu...</p>
                <p>— Es... es atkal... neesmu māte... — Gaida šņukstēdama 
                atbildēja.</p>
                <p>Ēriks sapīcis atrāva savu roku, ar kuru tas bija pēc
                viņas tvēris.</p>
                <p>— Kādēļ, saki tu — kādēļ? — Gaida piecēlās un mācās
                viņam virsū.</p>
                <p>— Es... es nezinu... kā lai es zinu, kādēļ tu esi — 
                neauglīga.</p>
                <p>Gaida sāka atkal raudāt.</p>
                <p>Ēriks klusēdams noskatījās Gaidā un it kā atskurba.
                Kālab viņa tik ļoti raud? Ha! Bērna dēļ, kura nav, kuru
                viņš viņai nedos! Aha! Nu sākās... Lai pacieš, lai! —
                par saviem grēkiem... jā, tas sievietes lielākais grēks.
                Ar patiku Ēriks noraudzījās, ka Gaidas stāvs raustījās
                raudās.</p>
                <p>— Ha—ha—ha! — viņš skaļi iesmējās un, atriebīgu
                skatu viņai uzmetis, izgāja.</p>
                <p>Gaida izbrīnījusies pacēla galvu. Kas tas bija? Viņš
                smējās?...</p>
                <p>Šonakt viņa palika savā istabā uz dīvāna guļam.</p>
                <p>Nākošā dienā atbrauca Gaidas māte. Māte mierināja
                viņu — tas bieži gadoties, ka pirmā gadā neesot bērnu.
                Varbūt arī Ēriks negribot.</p>
                <p>Jā, tas jau varēja gan būt, Gaidai radās aizdomas, un
                viņa apņēmās noprasīt Ērikam, bet kaunējās.</p>
                <p>Māti Gaida nelaida projām veselu nedēļu, kamēr
                Kārlis ar Vili, no Rīgas uz Lieldienām mājās braucot
                piebrauca. Arī tos Gaida paturēja pie sevis dažas dienas;
                viņa it kā garīgi atdzīvojās, ar savējiem kopā būdama.
                Labprāt tā būtu saviem mīļajiem braukusi līdz
                uz Randavu pa svētkiem, bet, kad viņa par to ieminējās,</p>
                <pb/>
                <p>tad Ēriks sarauca pieri un izbrīnījies uzskatīja viņu, it
                kā viņa būtu kādu apvainojošu muļķību izteikusi.</p>
                <p>Gaida apjukusi aprāvās, un Gobas kundze vērsa sarunu
                uz citu pusi. Vēlāk viņa Gaidai ieskaidroja, ka
                nevarot taču vīru atstāt vienu; un, ja Ēriks par to jūtoties 
                apvainots, tas tikai pierādot, cik ļoti viņš to mīlot,
                ka nevarot nemaz iedomāties šķiršanos, lai vai uz
                īsu laiciņu.</p>
                <p>Vispār Gobas kundze bija mierā ar savas meitas jauno
                dzīvi; viņa to bija sagaidījusi sliktāku. Viņa aizbrauca
                apmierināta, neiedziļinājusies Gaidas iekšienē, un Gaida
                to arī slēpa no mātes.</p>
                <p>Garlaikodamās Gaida gaidīja vasaru un cerēja, ka zaļumos
                būs labāk. Uz kurieni braukt, tas vēl nebija izlemts.
                Gaida vislabāk vēlējās uz Randavu, kas no Mazpils
                nebija visai tālu. Bet to Ēriks noteikti noraidīja.
                Tad Gaida bija visvairāk par jūrmalu un gudroja, kā
                to ērtāk ierīkot. Viņa deva padomu Ērikam — palikt
                četras dienas nedēļā Mazpilī un trīs jūrmalā. Ēriks sākumā
                uzklausīja šo plānu un, kaut gan nelabprāt, tomēr
                principā pievienojās. Bet, kad Balva intensīvi sauca
                Gaidu uz jūrmalu un Gaida ar lielu prieku pieķērās šim
                projektam, tad Ēriks ar nesaprotamu stūrgalvību piepeši
                noteikti paziņoja, ka uz jūrmalu viņi nebrauks.
                Gaida noskuma. Tad viņai bija vienalga kur.</p>
                <p>Kādu dienu ieradās Ērika māte. Viņa brauca diezgan
                bieži pie jaunajiem Viļņiem — pārlūkot Gaidas saimniecību:
                vai mēbeles tiek glabātas, kā pienākas, vai dēlam
                ir visas pienācīgās ērtības, vai Ilze rīkojas pēc viņas
                priekšrakstiem un pagatavo ēdienus pēc viņas sarakstītās
                ēdienu kartes. Viņa iebrauca kārtīgi ik pārnedēļas
                un katrreiz atstāja ķēkšai tādu karti. Tillai tā</p>
                <pb/>
                <p>noprasīja par istabas lietām, norāja veļas mazgātāju,
                kad nebija pietiekoši ievēroti viņas padomi, un vispār
                neizlaida no acīm virspārraudzību pār Gaidas saimniecību.</p>
                <p>Gaida par šādu vīra mātes rosību tikai pasmaidīja
                sevī un ļāva viņai vaļu. Ar padomiem un aizrādījumiem,
                zināms, viņa neskopojās, bet Gaida to viņai ļaunā neņēma
                un cienīja viņas piedzīvojumus saimniecībā, jo
                pati vēl jutās šai laukā neizmanīga; viņa rīkojās pēc
                vīra mātes aizrādījumiem tādā mērā, kādā viņa tos atzina
                par pieņemamiem. Tikai viņai nepatika, kad manīja,
                ka vīra mātes skats katrreiz, it kā pētīdams, kavējās
                pie viņas pašas personas. Viņa centās to neievērot,
                sevī apņēmusies tiktāl vīra mātes autoritātei nepadoties.</p>
                <p>Kad pie galda šoreiz bija runa par vasaras atpūtas
                vietu, tad Ēriks teica, ka uz jūrmalu neiešot, tur esot
                par trokšņainu, viņi ar Gaidu mīlot vientulību, — tad
                Viļņa kundze atkal paskatījās pētījoši uz Gaidu. Gaida
                zināja, ka vīra mātes vēlēšanās arī ir, ka viņi brauktu
                uz jūrmalu — būtu tuvāk kopā ar dēlu.</p>
                <p>Vēlāk vīra māte smīnēdama vaicāja Gaidai:</p>
                <p>— Jums taču, kā redzu, nekas negaidīts nestāv priekšā,
                kas kavētu jūs braukt uz jūrmalu dzīvot?</p>
                <p>Nē, viņa nekā nezinot. Bet ar to vīra māte neapmierinājās,
                tā uzdeva Gaidai tiešu jautājumu: vai viņai
                esot gaidāmas radības un kad?</p>
                <p>Tad Gaida nosarkdama atbildēja, ka nekas tamlīdzīgs
                tai neesot gaidāms, viņai jau bērnu nemaz nebūšot. —
                Tas tai bija pasprucis, viņa pati nezināja kā, laikam
                tādēļ, ka tā, viena būdama, bija bieži par to domājusi.
                Viļņa kundze tad vedeklu bija mērījusi no galvas līdz</p>
                <pb/>
                <p>kājām ar tādu nicinošu skatu, kuru Gaida nevarēja
                aizmirst. Gan Gaida vēlāk bija piebildusi, ka droši viņa
                to nezinot, viņai tikai pašai tā liekoties. Bet vīra māte
                to vairs nedzirdēja, un, kad Ēriks ienāca, tad viņa Gaidai
                uzgrieza muguru un, dziļi nožēlodama savu dēlu,
                pielabinājās viņam.</p>
                <p>Pa nakti Viļņa kundze nekad nepalika, rītā atbrauca
                un vakarā atkal bija projām. Gaida viņu kādreiz aicināja
                palikt, bet Ēriks neteica ne vārda. Gluži neapmierināta
                viņa šoreiz aizbrauca, un Ēriks pat uz staciju
                viņu nepavadīja, aizbildinādamies ar nevaļu.</p>
            </div>
            <div type="chapter">
                <head>5
                ŠAUSMĪGS AKORDS</head>
                <p>Savas mātes pierunāts, Ēriks nolēma sarīkot trešajos
                Lieldienu svētkos pirmās lielās viesības savā mājoklī.
                Gaida gatavojās ar lielu prieku. Tas ienesa mazu pārmaiņu
                viņas vienmulīgajā dzīvē.</p>
                <p>Vīra māte ieradās jau otros svētkos; viņa neuzticēja
                Gaidai viesību sarīkošanu un rīkojās tā, it kā viņa būtu
                īstā nama māte. Gaida tam nelika nekādus šķēršļus ceļā,
                jo bija priecīga, ka atbildība negūlās vienīgi uz viņu,
                un viņa pati arī jutās svabadāka. Ar sevišķu rūpību 
                Gaida gatavoja savu tualeti un frizūru. Vispār likās,
                ka viņa ar lielu interesi gaidīja trešos svētkus. Viņa
                izjautāja Ērikam — kādi viesi aicināti, apspriedās par
                viesu uzjautrināšanu, atkārtoja dažus klavieru gabalus
                un sastādīja deju karti.</p>
                <pb/>
                <p>Trešajos svētkos kā pirmie viesi ieradās mācītājs
                Goba ar kundzi, Kārlis, Vilis un Velta. Vecā Viļņa kundze
                viņus saņēma ar piespiestu laipnību, ko Gobas kundze 
                tūdaļ ievēroja un jutās maliet neveikli. Tēvam ar
                Ēriku bija savas kopējas amata intereses ko pārrunāt,
                un Gaida centās izlabot pirmo slikto iespaidu — būt jo
                mīlīga pret savējiem. Velta bija arvien tāda savāda
                pret Gaidu, kopš tā bija apprecējusies, ko Gaida nekādi
                nezināja izskaidrot...</p>
                <p>Rīdzinieki visi ieradās ar vienu vilcienu. Purmals
                bija atvedis līdz savu draugu dakteri Strautu. Ar pēdējo
                sasveicinādamās, Gaida mazliet nosarka. Ēriks to redzēja
                un nemanāmi savilka uzacis.</p>
                <p>— Atvainojiet, cienījamā kundze, ka es ierodos kā
                neaicināts viesis, — dakteris Strauts, skūpstīdams Gaidas
                roku, sacīja.</p>
                <p>— Es uzņēmos atbildību uz sevi, — Purmals piebilda,
                nākdams draugam palīgā.</p>
                <p>— Ļoti patīkami atjaunot vecu pazīšanos, — Ēriks
                pavēsi teica paklanīdamies.</p>
                <p>— Es ļoti priecājos, — Gaida laipni pasmaidīja pret
                Strautu, bet ieraudzījusi Ērika stingro skatu, aprāvās
                un aizgriezās sasveicināties ar citiem viesiem.</p>
                <p>Ienāca mācītājs Vunšs ar kundzi. Gaida Vunšam vēsi
                sniedza roku un ar Vunša kundzi iegāja salonā, kur
                iepazīstināja to ar rīdziniekiem.</p>
                <p>Drīz kungi nodalījās pa sevi — Ērika istabā pie kāršu
                galda, dāmas — Gaidas istabā. Salonā palika jaunieši:
                Kārlis, Vilis, Velta, Vairons, jaunie Liepziedi.</p>
                <p>Gaida gāja no vienas grupas pie otras; viņai nemaz
                nebija pa prātam šāda grupēšanās, bet tas nu tā reiz
                bija pēc nodibinātām paražām un pēc Viļņa kundzes</p>
                <pb/>
                <p>prāta. Viņa sevī apņēmās uz priekšu rīkoties patstāvīgāk
                un neļaut visu vadīt vīra mātei.</p>
                <p>Balva arī bija ieņēmusi vietu pie vecajām kundzēm
                un garlaikodamās skatījās uz salona pusi, kur jaunatne
                jautri tērzēja.</p>
                <p>Gaida juta, ka viņas vieta pēc paraduma, kā precētai
                sievai, arī ir pie solīdām kundzēm, bet vismaz šinī ziņā
                viņa gribēja jau pašā sākumā emancipēties no tradicionālām
                paražām, jo nejuta vēl ne mazākās kopības
                ar vecajām sievietēm.</p>
                <p>Dāmu kaktā pašlaik tika pārrunāts vasaras atpūtas
                jautājums — kur katra ģimene brauks, par pārkravāšanos
                un visu, kas ar to savienots.</p>
                <p>— Kā es priecājos, ka jūs dzīvosit pie mums, — Vunša
                kundze laipni sacīja, pagriezusies pret Gaidu, kas
                piedāvāja saldumus pie kafijas.</p>
                <p>— Es vēl neesmu izšķīrusies, — Gaida mazliet sausi
                atteica un aizgriezās pie krustmātes Alises ar saldumiem.</p>
                <p>Vecā Viļņa kundze un Gobas kundze deva Balvai visādus
                padomus par vasaras ērtībām, kas arī Gaidai būtu
                jāievēro, bet viņa tikai manījās, kā drīzāk tikt projām
                no šī kakta. Tur, salonā, gāja jautrāk; viņa tik ilgi bija
                smakusi vientulībā un nedzirdējusi jaunības smieklu.</p>
                <p>Gaida piesēdās pie klavierēm un spēlēja polonēzi.
                Jaunie tūdaļ gavilēdami saķērās pāros.</p>
                <p>— Un mēs, vecie, taču nepaliksim pakaļ, — vecais Vilnis
                aicināja mācītāja Gobas kundzi; viņiem sekoja citi.
                Ēriks gāja ar Vunša kundzi.</p>
                <p>Villners piegāja pie klavierēm un piedāvājās spēlēt
                — viņš nedejojot.</p>
                <p>Gaida priecīgi uzlēca.</p>
                <pb/>
                <p>— Es jūs gaidu, cienījamā kundze ,— dakteris Strauts
                aicinādams sniedza Gaidai roku. Viņa vilcinādamās
                pakratīja atraidot ar galvu, bet tas jau bija satvēris viņas
                roku un veda raibajā dejotāju rindā. Viņš sāka tērzēt,
                atminējās jautro sezonu, kura gan, diemžēl, viņam
                tik bēdīgi beigusies...</p>
                <p>Gaida ar prieku atcerējās tos laikus un gluži aizmirsās.
                Viņai bija tā, it kā viņa atkal būtu meitene,
                atkal balle — kā toreiz... Kad Villners no polonēzes
                pārgāja valsī, — viņa aizraudamās dejoja ar Strautu,
                līdz mūzika apklusa, tad piekususi atsēdās līdzās mazajai
                Liepziedu Daugai. Viņš turpināja stāstīt par ārzemēm,
                no kurienes pēc Ziemas svētkiem bija pārbraucis.
                Gaida klausījās vienaldzīgi.</p>
                <p>Vīra māte pagāja divreiz garām, uz viņu niknu skatu
                pamezdama, bet viņa to neievēroja, tik atvēsināja ar
                mutautiņu savus sasarkušos vaigus.</p>
                <p>Jaunieši apstāja Villneru un viņš spēlēja jandāliņu.
                Gaida paķēra Liepziedu Radvilu zem rokas un aizskrēja
                līdz. Strauts palika skatoties. Kad viņa atsēdās, tas aicināja
                viņu atkal. Viņa gāja. Viņš lūkoja uzsākt nopietnu
                sarunu, bet Gaida neklausījās. Viņa bija pārgalvīgi
                jautra; ar visu sparu no viņas krūtīm lauzās ārā
                apturētais jaunais dzīves prieks.</p>
                <p>— Gluži kā toreiz, kā jauna meitenīte jūs esat, Viļņa
                kundze, — Strauts apbrīnoja Gaidu.</p>
                <p>Gaida iesmējās.</p>
                <p>— Viļņa kundze! Lūk, tā ir Viļņa kundze, — viņa
                rādīja uz vīra māti, — es esmu — Gaida.</p>
                <p>— Gaida, kur cigāri? — Ēriks prasa... — mācītāja
                Gobas kundze iečukstēja Gaidai ausī.</p>
                <pb/>
                <p>— Ej, prasi Viļņu mammai, es nekā nezinu, nav mana
                darīšana.</p>
                <p>— Gaida, nāc, man tev kas sakāms, — māte vēlreiz
                lūkoja dabūt Gaidu projām.</p>
                <p>— Pateiksi vēlāk, — Gaida uzgrieza muguru un aizgāja
                dejot ar Vaironu.</p>
                <p>— Māsīc, es priecājos tevi tik jautru redzot, bet —
                uzmanies! Tavs vīrs... — Vairons deva mājienu.</p>
                <p>Gaida pameta acis uz kungu istabu. Durvīs stāvēja
                Ēriks un drūmi sekoja viņai ar acīm, ūsas skrullēdams.
                Viņa nodrebēja zem šī skata un bēga uz ēdamistabu.
                Tilla nāca ar cigāriem. Gaida paķēra cigāru kārbiņu un
                nesa to kungiem. Nedroši pasmaidīdama, viņa piegāja
                pie Ērika.</p>
                <p>— Ērik, nāc, izlaidīsim mēs arī kādu loku, es esmu
                tik priecīga.</p>
                <p>— Vai drīkstu jūs aicināt, Viļņa kundze? — Vunšs
                piecēlās no kāršu galda.</p>
                <p>Gaida bailīgi paskatījās uz Ēriku, kas atsēdās Vunša
                vietā un klusēdams jauca kārtis, — tad viņa aizgāja ar
                Vunšu.</p>
                <p>— Kas viņam bija, Ērikam? Kādēļ tas ļaunojas, ka
                viņa ir priecīga? — Gaida nevarēja izprast un sajuta
                rūgtumu pret savu vīru. Viņa mēģināja gan atkal būt
                jautra, bet īsta prieka tā vairs nesajuta. Viņa atsēdās
                uz brīdi dāmu kaktā un klusēdama noklausījās viņu
                valodās par jaunāko konservu ietaisīšanas metodi ar
                kādu jaunu aparātu un veļas mazgājamo mašīnu Sniegbaltīte,
                kuru vecā Viļņa kundze ieteica ar lielu sparu.</p>
                <p>Vunša kundzei, kā dzimušai aristokrātei, šis temats
                izlikās par vecmodīgu, viņa usāka sarunu par Rīgas sarīkojumu </p>
                <pb/>
                <p>vakariem un ar lielu sajūsmu stāstīja par
                ēģiptiešu dejas mākslu, salīdzināja ēģiptiešu un spāniešu
                dejotājas, kas Rīgā pēdējā laikā bija producējušās. Tad
                daktera Gobas kundze stāstīja par jaunākajām dāmu
                cepuru modēm.</p>
                <p>Viļņa kundze piecēlās, lai ietu pārskatīt vakariņu rīkošanu.
                Garām iedama, viņa iečukstēja Gaidai:</p>
                <p>— Tu aicini pie galda mācītāju Vunša kungu.</p>
                <p>— Ne prātā man nenāk, — Gaidai negribot paspruka
                aizturētās dusmas un rūgtums.</p>
                <p>Vīra māte nikni paskatījās uz Gaidu, bet tā uz viņu
                nemaz vairs neraudzījās. Viņa parunājās brītiņu ar
                Balvu, kas savā melnajā sēru kleitā izskatījās kā jauna
                klostera novice veco sievu vidū.</p>
                <p>— Es iešu labāk pie Alba spēlēt kārtis, — Balva klusi
                teica un piecēlās.</p>
                <p>— Tas prātīgi — ej! Es atkal iešu dejot, lai tās vecās
                dāmas vienas pašas gādā par savu omulību. Māmiņ, tu
                esi manā vietā... — viņa iečukstēja mātei.</p>
                <p>— Gaida, paliec te! — māte lūkoja atturēt Gaidu. Bet
                viņa bija jau prom.</p>
                <p>Jaunieši gāja rotaļās. Gaida iespraudās vidū starp
                Radvilu un Vaironu, dziedāja un dejoja līdz. No Strauta
                viņa izvairījās. Viņš visādi lūkoja viņai tuvoties.</p>
                <p>— Kālab uzreiz man tāda nežēlastība? — viņš, Gaidu
                notvēris, jautāja.</p>
                <p>— Kas jums nāk prātā! — Gaida paķēra aušīgi viņa
                roku un rāva sev līdz.</p>
                <p>— Un es domāju, ka būšu jūs kaut kā aizvainojis.
                Vai drīkstu jūs aicināt uz nākamo kadriļu?</p>
                <pb/>
                <p>— Tūdaļ būs vakariņas, — Gaida izvairīdamas
                atteica.</p>
                <p>— Tad pēc vakariņām?</p>
                <p>— Labi, — Gaida noteikti atbildēja.</p>
                <p>Spītība viņā auga... viņa taču neies padoties katrai
                Ērika iedomai, viņa neļaus visur vīra mātei dot sev
                priekšrakstus. Tīšām viņa ies pie galda ar Strautu, lai
                Ēriks domā, ko grib, un lai veltīgi skaišas, ka viņai ir
                jautri un omulīgi. Bet vēlāk viņa apdomājās un aicināja
                pie galda sev līdzās Purmalu. Pret to taču Ērikam nekas
                nevarēja būt. Gaida nemanīja, ka pār viņas galvu savelkas
                draudīgs mākonis. Ēriks visu vakaru neteica
                viņai neviena laipna vārda, un tikai reiz viņš ar viņu
                dejoja, kad viņa to atkal bija aicinājusi citu klātbūtē.
                Viņai likās, ka viņš cieta, un tai kļuva viņa žēl.</p>
                <p>— Ērik, kālab tu neesi jautrs? — viņa mīlīgi vaicāja.</p>
                <p>Viņš neatbildēja un aizgāja atkal pie kāršu galda.
                Viņa redzēja, ka Ēriks ar vienu rāvienu iztukšoja glāzi
                sarkanvīna. Vakariņās viņš sēdēja galda otrā galā
                ar Vunša kundzi un centās būt runīgs ar savu dāmu;
                ar Villneru viņš bieži sasita un vispār daudz dzēra.</p>
                <p>Gaida bija ļoti nemierā ar Ēriku. Viņa nevarēja izprast,
                kas ar viņu notiek. Bet tik daudz tā zināja, ka
                šādos gadījumos nekas nebija iesākams, tikai jānogaida,
                kamēr pāriet.</p>
                <p>Pēc vakariņām mācītājs Goba ar sievu aizbrauca,
                Vunši arī. Citi viesi palika. Tad Gaida dejoja apsolīto
                kadriļu ar dakteri Strautu. Viņš arī bija drusku iereibis
                un, nevarēdams apslēpt savu agrāko simpātiju pret
                Gaidu, apbēra viņu glaimiem un pēdīgi atgādināja, ka
                viņš to reiz mīlējis, un, cik nelaimīgs viņš esot, to tikai
                tagad sajūtot pilnīgi.</p>
                <pb/>
                <p>Gaida nobijās no šādas atzīšanās, bet — tā viņai nebija
                nepatīkama. Viņa, kā sieviete, jutās glaimota. Viņa
                gan norāja Strautu, ka tas tagad to iedrošinājies viņai,
                precētai sievai, teikt. Viņš ļoti atvainojās un pēc tam bija 
                atturīgāks. Gaida no viņa izvairījās.</p>
                <p>Kad rīdzinieki atvadījās, Strauts klusēdams ilgi skūpstīja
                Gaidas roku.</p>
                <p>— Uz redzēšanos! — Ēriks teica Strautam, bet tas
                izklausījās nedabiski, ironiski.</p>
                <p>Strauts uzskatīja viņu nemierīgi.</p>
                <p>— Lūdzu apciemojiet mūs atkal, — Ēriks, greizi smīnēdams,
                paskaidroja, redzēdams viņa apjukumu.</p>
                <p>Gaida skatījās viņā apmulsusi. Ko viņš domāja?</p>
                <p>— Ļoti pateicos! — Strauts neveikli paklanījās.</p>
                <p>Gaida atvadījās no citiem viesiem.</p>
                <p>Tad visi bija aizbraukuši. Gaida un Ēriks bija vieni.
                Smags klusums iestājās vēl tikko trokšņainajā mājā.</p>
                <p>— Tu esi ļoti noguris? — Gaida nedroši jautāja, — tu
                izskaties gluži nomocīts.</p>
                <p>— Tu par to parūpējies, — Ēriks naidīgi atteica.</p>
                <p>— Es?</p>
                <p>— Ha—ha! nevainīgā dvēsele! Nabadzīte! Kādi pārmetumi
                tev jādzird... ha—ha!</p>
                <p>— Ērik, kas tev ir? Es visu vakaru brīnījos par tevi.</p>
                <p>Ēriks atkal rūgti iesmējās.</p>
                <p>— Tu brīnies!</p>
                <p>— Tu biji ar mani nemierā, to es redzēju, bet — man
                bija tik jautri mūsu pirmajās viesībās... es gribēju,
                lai visiem būtu omulīgi.</p>
                <p>— Vai arī man?</p>
                <p>— Tu pats sevi rūgtini..</p>
                <p>— Jā, jā, arvien es pats. Es pats tevi sviedu cita rokās... </p>
                <pb/>
                <p>es pats tev liku klausīties mīlestības izskaidrojumos,
                es pats — visu es pats!</p>
                <p>— Bet Ērik, saproti taču...</p>
                <p>— Jā, jā, saproti... visu saproti... Es jau par daudz
                esmu sapratis, un tagad es saprotu vēl vairāk — es saprotu,
                ka — tev atkal vajag cita.</p>
                <p>— Ērik, ko tu runā! — Gaida izstiepa rokas pret
                Ēriku.</p>
                <p>— Neaizkar mani... padauze! — viņš šņāca.</p>
                <p>Gaida nobāla. Rokas viņai noslīdēja gar sāniem.</p>
                <p>— Tādai sievietei kā tev nekas nav svēts, to es saprotu,
                diemžēl, par daudz labi... Ir divējādas sievietes:
                sievietes—mātes un... — Viņš apstājās, it kā pats
                nobijies no vārda, kas bija uz viņa drebošām lūpām. —
                Ej, skrien pie atkal pie Strauta, — viņš kliedza, — ej, ej!
                Tev alkst pēc jauna vīrieša, tu — netikle...</p>
                <p>Ēriks saķēra galvu, un Gaidai likās, ka raudas būtu
                bijušas dzirdamas viņa pēdējos vārdos. Lai gan līdz
                nāvei aizvainota pati, taču viņa saprata, ka viņš cieta
                greizsirdības mokas.</p>
                <p>— Ērik, apžēlojies, apmierinies... Tu pārspīlē... Mīļais
                Ērik... Gaida satvēra lūdzoši viņa roku.</p>
                <p>— Prom! Prom no manis! — viņš kliedza un, kā dzelžos
                sagrābis Gaidas abus plecus, atgrūda viņu no sevis
                ar sparu.</p>
                <p>Gaida krizdama atsitās ar elkoni uz klaviatūras, kas
                nodārdēja šausmīgā akordā...</p>
                <p>Tilla parādījās ēdamistabas durvīs un atkal pazuda...</p>
                <p>Ēriks aizcirta aiz sevis durvis uz guļamistabu. Gaida
                dzirdēja, ka viņš tās aizslēdza. No kritiena viņai metās
                zaļš gar acīm... uz klavierēm viņa bija sadauzījusi galvu.
                Viņa piecēlās kā apmulsusi... pacēla no grīdas nokritušās </p>
                <p>
                notis, aiztaisīja klavieru vāku un, īsi, nervozi
                iesmējusies, iestreipuļoja savā istabā.</p>
                <p>Smagi viņa atkrita uz dīvāna un dobji ievaidējās...</p>
                <p>Pelēks, agra pavasara lietainas dienas rīts caur pievērtiem
                aizkariem spraucās iekšā tumšajā istabā...</p>
            </div>
            <div type="chapter">
                <head>6
                PELDU STUNDAS NO DESMITIEM
                LĪDZ VIENIEM</head>
                <p>Pavasaris jau bija pilnos ziedos.</p>
                <p>Svētdienas pēcpusdienā Gaida sēdēja uz lieveņa Liepkalnes
                Bebru muižiņā, kuru mācītājs Vunšs nomāja vasaras
                dzīvei. Augšējo stāvu bija noīrējis Ēriks.</p>
                <p>Gaida gaidīja Ēriku pārbraucam no baznīcas. Viņas
                roka ar grāmatu gulēja klēpī, acis raudzījās pāri laukiem
                tālumā. Apakšā dārzā rotaļājās Vunša trīs bērni.
                Izklaidīgi Gaida sekoja viņu kustībām. Brīžam viņa gurdeni 
                pasmaidīja, tad atkal viņa skatījās nopietni. Viņas
                lūpas bija cieši sakniebtas un mutes kaktiņi uz leju
                noslīdējuši kā cilvēkam, kam sirdi nospiež kādas klusas,
                neatlaidīgas skumjas.</p>
                <p>Pirmo viesību šausmīgais akords bija izskanējis un
                aizmirsts, bet tā atskaņa bija iespiedusi Gaidas sirdī
                mazu sāpju dobīti... Pēc tam otrā vakarā Ēriks bija
                nožēlojis savu straujumu un rupjību un sūtījis viņu
                pirmo gulēt. Gaida bija paklausījusi un klusi ielīdusi
                savā gultā. Tad viņš bija ieraudzījis uz viņas kailā pleca
                lielo zilumu, to skūpstījis un karsti lūdzies piedošanu.</p>
                <pb/>
                <p>Viņa piedeva, un atkal viss bija labi. Bet pārciesto rupjo
                pārestību viņa nebija varējusi pilnīgi aizmirst. Tagad
                viņa bija trimdā...</p>
                <p>Šeit Liepkalnē bija diezgan skaista apkārtne, un Gaida
                būtu bijusi mierā, ja nebijuši tie Vunši. Bērni viņai
                patika, un viņa lūkoja ar tiem būt vairāk kopā.</p>
                <p>Gaida ieraudzīja pa lielceļu braucam Ēriku ar Vunšu,
                piecēlās un nogāja lejā pretī.</p>
                <p>— Kāds tu apputējis, nāc, es tevi nosukāšu, — Gaida
                rūpīgi sacīja.</p>
                <p>— Gan jau, — es mēteli atstāšu lejā, — Ēriks teica.</p>
                <p>Pēc pusstundas abi nogāja lejā dārzā, kur Ēriks atgūlās
                tīklā un Gaida līdzās zālītē.</p>
                <p>— Man rīt jābrauc uz konsistoriju, vai tu nebrauksi
                līdz uz Rīgu? — Ēriks laipni teica.</p>
                <p>Gaida priecīgi paskatījās uz viņu. Tā bija pirmā reize
                pēc viesībām, kad viņš to atkal aicināja līdz uz Rīgu.
                Zināms, labprāt viņa braukšot, — Tad tu varēsi kādu
                dienu palikt jūrmalā pie mātes, — viņš piebilda.</p>
                <p>— Paliksim tur abi kādas dienas.</p>
                <p>— Redzēsim, kā iznāks, varbūt to varēs izkārtot, ja
                Vunša kungs apņemas man Mazpilī izpalīdzēt.</p>
                <p>Gaida atsēdās uz tīkla malas un, viegli šūpodamās,
                lasīja priekšā vakardienas avīzes. Ēriks noguris aizvēra
                acis un klausīdamies glāstīja viegli Gaidas roku.</p>
                <p>Vunšs pienāca, apskauda viņus, kas abi kā balodīši
                dzīvojot un par citiem nekā negribot zināt; viņš te bez
                gala garlaikojoties pa vasaru, cita lieta ziemu pilsētā —
                sapulces, biedrības...</p>
                <p>Pirmdien Gaida ar Ēriku aizbrauca uz Rīgu. Ēriks
                palika pilsētā, Gaida aizbrauca uz jūrmalu pie Viļņiem,
                kuriem tur bija grezna vasarnīca netālu no jūras.</p>
                <pb/>
                <p>Gaida, drusku atpūtusies un ar Viļņa kundzi parunājusies,
                tūlīt aizsteidzās pie Balvas uz onkuļa Kārļa vasarnīcu,
                kas bija otrā pusē mežmalā. Tante Alise bija
                aizbraukusi uz Rīgu. Balva sēdēja dārzā un šuva. Ieraudzījusi
                Gaidu nākam, viņa priecīga nāca tai pretī.</p>
                <p>Tad abas māsīcas atsēdās dārzā, abām kā draudzenēm
                bija daudz ko pārrunāt.</p>
                <p>Balva stāstīja, ka Korinna nupat atrakstījusi no Borisovkas,
                ka uz vasaras beigām tā cerot atbraukt pie savas
                mātes un arī pie viņas jūrmalā būšot paciemoties.
                Arī Anita Balvu gaidot pie sevis sēmestra beigās. Vai
                Gaida uz Randavu nemaz nebraukšot?</p>
                <p>Gaida izvairīdamās atteica, ka laikam jau gan aizbraukšot
                uz kādām dienām.</p>
                <p>Tad Gaida teica, ka gribot iet jūrā izpeldēties. Balva
                tam pretojās, vēl esot par agru — viņām abām.</p>
                <p>Bet Gaida pastāvēja uz savu, un abas aizgāja. Gaida
                gāja uz peldu steķiem, Balva palika malā uz soliņa
                sēžam.</p>
                <p>Pēc kādas pusstundas Gaida atnāca atpakaļ.</p>
                <p>— Tu nu gan par ilgu biji pirmajai reizei, — Balva
                pārmeta.</p>
                <p>— Es esmu no cietākas vielas nekā jūs, pilsētnieces.</p>
                <p>— Tev mati gluži slapji, — Balva raudzīja Gaidas
                matu pīni.</p>
                <p>— Es nevarēju atturēties, uz muguras nepeldējusi. —
                Gaida palaida vaļā savu smago pīni, lai tā saulē izžūtu,
                un atsēdās Balvai līdzās uz soliņa.</p>
                <p>— Gribējās arī tām Rīgas dāmām parādīt savu mākslu,
                — Gaida smiedamās piemetināja, — viņas tā vien
                plunčājas kā pīles uz pirmā vaļņa, es mīlu peldēt pār
                trešo.</p>
                <pb/>
                <p>— Bet Gaida, kas tev nāk prātā! Kā jauns skuķis. —
                Balva izbrīnījusies iesaucās.</p>
                <p>Gaida iesmējās, savus matus saulē purinādama.</p>
                <p>— Lūk, kur nāk tava vīra māte!</p>
                <p>Balva rādīja uz divām resnām dāmām, kuras rožainos
                peldu kostīmos, basām kājām, uzsistiem violetiem saules
                sargiem pastaigādamās tuvojās.</p>
                <p>Gaida nolika priekšā savu saules sargu, negribēdama,
                ka vīra māte viņu ierauga. Abas dāmas sarunādamās
                pagāja garām.</p>
                <p>— Kas tā otra? — Gaida vaicāja.</p>
                <p>— Tā ir Cepļa kundze, tavas vīra mātes sirdsdraudzene,
                viņas vecākā meita Rēzija bija izraudzīta Ērikam.
                Abas mātes bija jau savā starpā klusi vienojušās, kad
                piepeši Ēriks nāca ar savu negaidīto saderināšanos ar
                tevi.</p>
                <p>— Es Cepļa kundzi nebūtu pazinusi šādā tērpā. Tad
                jau man jāiet viņai no ceļa, — Gaida teica.</p>
                <p>Abas vecās kundzes bija pagājušas garām uz kreiso
                pusi un netālu atsēdās smiltīs, kailās muguras atgriezdamas
                pret sauli.</p>
                <p>— Tā viņas te abas saulē cepinās katru dienu no desmitiem
                līdz vieniem. Cepļa kundze katru vasaru taisa
                noliesināšanās kūri jūrmalā, peldas divreiz dienā; bet,
                ko pa vasaru pazaudē, to ziemu divkārt atbaro, un tā
                ar katru gadu briest pa puspodam klāt. — Balva stāstīja.</p>
                <p>Gaida iesmējās un pa saules sarga apakšu skatījās
                uz to pusi, kur sēdēja Viļņa kundze ar Cepļa kundzi.</p>
                <p>— Manai vīra mātei mugura un kakls ir nodeguši gluži
                brūni, tie saulē spīd un laistās kā vara katla dibeni
                viņas ķēķa plauktos.</p>
                <pb/>
                <p>Aiz muguras atskanēja apspiesti smiekli. Balva ar
                Gaidu atskatījās atpakaļ. Netālu no viņu sola smiltīs
                garšļaukus bija atlaidušās trīs pusaudžu meitenes, gluži
                kailas, tās savā starpā irgojās. Redzēdamas, ka viņas
                tiek ievērotas, tās visas trīs sabāza galvas kopā un sačukstējās.</p>
                <p>— Vai neiesim mājās? — Balva aicināja, — man te
                no rītiem ne visai patīk tai sieviešu burzmā.</p>
                <p>— Nē, paliksim vēl kādu laiciņu. Man patīk noskatīties
                šai mudžeklī.</p>
                <p>— Jā, peldu stundas no desmitiem līdz vieniem ir
                savā ziņā interesantas sieviešu studijām. Te ir sieviešu
                pasaule, kāda tā ir bez maskas.</p>
                <p>— Diemžēl, par daudz atmaskota! — Gaida atkal
                iesmējās.</p>
                <p>— Paskat', — nu sāksies mazgāšanās procedūra, —
                Balva aizrādīja.</p>
                <p>Kalpone ar palagiem uz rokas tuvojās abām vecajām
                dāmām, viņa nolika palagus zemē un ar baltajām
                jūras smiltīm sāka berzēt Cepļa kundzes sarkani nodegušo
                muguru. To pašu viņa izdarīja ar Viļņa kundzes
                muguru. Tad abas dāmas piecēlās, atdeva saules sargus
                kalponei un pašas gāja jūrā. Kalpone palika malā,
                gaidīdama, kamēr kundzes būs izpeldējušās.</p>
                <p>Viļņa kundze un Cepļa kundze pirms atsēdās kādā
                dziļākā peļķītē pašā maliņā, kur ūdens, saules sasilis,
                bija gluži silts. Tur abas sēdēja līdzās savos rožainos
                kostīmos, lielām peldu cepurēm galvā un izskatījās kā
                divas „baravikas."</p>
                <p>— Vai jūs, Viļņa kundze, redzējāt, kas Salmiņa jaunkundzei
                vakar koncertā bija par kavalieri? — Cepļa
                kundze, omulīgi ietupusies kādā lielākā bedrē, uzsāka.</p>
                <pb/>
                <p>— Tas esot kāds skrīveris Spalviņš no viņu pašu kantora.</p>
                <p>— Es gan savai Zuzei un Rēziņai neļautu tīties ar
                tādu. Dēziņai jau ne tuvumā nelaistu, tā vēl pavisam
                jauniņa.</p>
                <p>— Jūsu jaunkundzes jau smalki audzinātas, neies ar
                kaut kādiem, — Viļņa kundze glaimodama piebilda.</p>
                <p>— Vai jūs viendien arī bijāt pie Vilciņiem uz mielastu?</p>
                <p>— Bijām, kā tad. Vilciņa kundze pēc jums arī apprasījās.</p>
                <p>— Mums neiznāca, mans Ceplis bija aizņemts. Esot
                gan varen smalki uzņēmuši?</p>
                <p>— Kā vienmēr. Lai izballējas, lai! Redzēs, cik ilgi
                tā ies.</p>
                <p>— Vai jūs arī, Viļņa kundze, dzirdējāt, ar viņu veikalu
                nemaz tik labi nestāvot?</p>
                <p>— Kā tad, visādi rebinieki ejot iekšā — ārā. Gan jau
                reiz vadzis lūzīs, kad būs pilns. Tas jau arī ar to Purmalu.
                — Viļņa kundzei asinis sakāpa galvā, iedomājoties
                vien par vīra konkurentiem, un viņa ātri nomazgājās
                ar remdeno ūdeni.</p>
                <p>— Un kā tad nu iet jūsu dēlam? — Cepļa kundze, pašķielējusi
                uz savu kaimiņieni, jautāja vienaldzīgi.</p>
                <p>— Kas ta vainas, labi. — Viļņa kundze saslējās un
                atbīdīja savu vaska drēbes cepuri vairāk uz pakauša.
                — Tik negribot pats vairāk palikt par mācītāju, par
                profesoru laikam nodomājis, — viņa lepni piemetināja.</p>
                <p>— Un vedekla, kā ar to satiekat?</p>
                <p>— Viņa jau gan mani briesmīgi mīl un ne soli neatiet
                no manis. Es pret viņu gan tāda pavēsa, man jau bija
                citi nodomi, mīļā, jūs jau zināt.</p>
                <pb/>
                <p>— Cilvēks domā. Dievs dara, — Cepļa kundze teica
                un apturēja nopūtu, kas taisījās lauzties no viņas krūts.
                Ar abām rokām viņa lēja sev veselu blāķi duļķaina
                ūdens uz pleciem, tā ka rožainais kostīms kļuva gluži
                plankumains.</p>
                <p>— Lūk, lūk, kur aiziet māksliniece Vintera kundze,
                — Viļņa kundze rādīja Cepļa kundzei.</p>
                <p>— Atkal jauna cepure galvā, kā stārku pērklis.</p>
                <p>— Pati izdilusi kā cērme, — Cepļa kundze pavadīja
                garāmgājēju, slaidu dāmu, ar komplimentu.</p>
                <p>— Tas no tās lielās študieres, — Viļņa kundze paskaidroja.</p>
                <p>— Kas tā nu vairs par sievieti, kā mans Ceplis saka.</p>
                <p>— Prātīgāk jau ir gan, Cepļa kundze, ka jūs tās savas
                jaunkundzes pieturējāt pie mājas.</p>
                <p>— Nav jau nekādi dienderu bērni, ka ietu pa pasauli.</p>
                <p>Abas kundzes vēl ilgi noraudzījās pakaļ Vintera kundzei.
                Tad klusēdamas plunčājās ar ūdeni un bārās ar
                tuvējiem bērniem, kas skaļi trokšņoja.</p>
                <p>— Tie palaidņi taisa pārāk lielu traci, būs mums jāiet
                drusciņ uz dziļumu, — Cepļa kundze domāja.</p>
                <p>Viņas vēl smēla ūdeni ar sauju un to laistīja sev uz
                pleciem un krūtīm; paberzējās vēl kādu brīdi ar slapjām
                smiltīm un tad abas, dubļiem apvārtījušās, reizā
                piecēlās, saķērās rokās un lēnītēm, pamazītēm gāja uz
                priekšu rāmajā jūrā.</p>
                <p>— Paskat', kā tur tās skuķes ālējas kā negudras, vanda
                vai visu jūru apkārt. — Viļņa kundze īgni rādīja uz
                kādu meiteņu grupu tuvumā.</p>
                <p>— Ausis krīt ciet, — Cepļa kundze piebiedrojās. —
                Laikam kādas zvejnieku meitas. Nāciet, mīļā, iesim mēs
                laukā! Tad abas kundzes vēl patupās uz zemi vienreiz,</p>
                <pb/>
                <p>otrreiz, trešoreiz un tad elsdamas pūzdamas gāja ārā.</p>
                <p>Kalpone malā palīdzēja viņām noģērbt slapjos kostīmus
                un ietīties lielajos, puķainajos palagos, paberzēja
                muguru vienai, otrai un palika malā, skalojam kostīmus.
                Kad kundzes bija pagājušas tālāk prom, kalpone aši
                nometa savas drēbes turpat malā smiltīs, sasprauda matus
                augšā ar ķemmītēm un ieskrēja tālu jūrā. Notālēm
                tikai varēja redzēt nemitīgi kustamies viņas jaunos,
                vingros locekļus. Brīžam atskanēja viņas pilnie, veselīgie
                smiekli. Tad viņa pazuda zem ūdens un dažus soļus
                tālāk iznira, sparīgi nosprauslojusies, peldēja tālāk.</p>
                <p>Cepļa kundze ar Viļņa kundzi, palagos ietinušās, vēl
                kādu laiku staigāja šurpu turpu gar jūrmalu, likās, ka
                zeme dimdētu zem viņu smagajiem soļiem.</p>
                <p>— Betī, nāciet nu ārā mudīgāk, ko jūs tik ilgi, pusdienas
                laiks — jāklāj galds, — Viļņa kundze sauca kalponi
                no jūras.</p>
                <p>— Tūlīt, tūlīt, lielmāt, briesmoti varena peldēšanās,
                tāds springans ūdens, — Betija atbildēja, nomazgāja
                vēlreiz muti un, priecīgi staipīdamās, iznāca ārā.</p>
                <p>— Vēl ir gan pavēss, bet man tāds der: vasaras sākumā
                es visvairāk noliesinājos, — Cepļa kundze teica
                uz Viļņa kundzi.</p>
                <p>— To es arī pie sevis esmu novērojusi, — Viļņa kundze
                piebilda.</p>
                <p>Tad abas kāpa kalnā, būdiņā, kalpone dažus soļus
                iepakaļ. Ieraudzījušas Gaidu ar Balvu, visas dāmas sasveicinājās.</p>
                <p>— Vai jūs arī peldējāties, Purmala kundze? — Cepļa
                kundze prasīja.</p>
                <p>— Nē, vēl ne, — Balva atbildēja.</p>
                <p>— Es jau domāju! Un jūs, Viļņa kundze? Jums mati</p>
                <pb/>
                <p>slapji, vai jūs drīkstat peldēties? Ai, ai! — Cepļa kundze,
                Gaidu norādama, pakratīja ar galvu.</p>
                <p>Vecā Viļņa kundze uzmeta Gaidai nicīgu skatu.</p>
                <p>— Vai tu pusdienā būsi mājās? — viņa jautāja.</p>
                <p>— Nē mama, negaidiet, es palikšu uz pusdienām pie
                Purmaliem.</p>
                <p>Abas vecās kundzes atsveicinājās no jaunajām un
                čāpoja pa dzļo jūras smilti uz savām peldu mājiņām
                kāpās.</p>
                <p>Trīs jaunas meitenes aiz sola visu laiku bija rotaļājušās,
                viena otru rakdamās smiltīs līdz kaklam. Tagad
                visas trīs piecēlās un gāja uz jūru.</p>
                <p>— Trīs grācijas! — Gaida priecājās.</p>
                <p>Viena, tumšmatainā, ieskrēja pirmā ar joni dziļumā;
                otra, iesarkaniem matiem, metās tūdaļ peldus un slacīja
                ar rokām un kājām ūdeni virsū trešajai, gaišmatainai.
                Tā skaļi iekliedzās, sakrustoja rokas uz krūtīm un trīs
                reiz ienira ūdenī līdz kaklam, tad steidzās pakaļ abām
                draudzenēm. Uz otra vaļņa visas trīs atkal sagāja kopā,
                saķērās rokās un gavilēdamas dejoja riņķī. Viņām piebiedrojās
                vēl trīs citas, un tad visas sešas taisīja lielu
                jandāliņu, un viņu skaļās balsis atskanēja tālu pār
                ūdens līmeni. Citas, vecākas dāmas, ar skaudību nolūkojās
                viņās un turējās savrup no meitenēm, kas bez žēlastības
                slacīja apkārt ūdens strūklas.</p>
                <p>Visa jūra kā mudžēt mudžēja no sievietēm visādos
                vecumos un apmēros. Malā, siltajās peļķītēs pluņčojās
                bērni, puikas un meitenes, gan krekliņos un biksītēs,
                gan gluži kaili. Vienu, otru mātes paķēra pie rociņām
                un ar varu stiepa iekšā dziļumā; atskanēja sīki izbaiļu
                kliedzieni. Citi bērni apstājās rotaļāties, noskatījās pakaļ
                biedriem — kas notiks. Dūšīgākie brida tālāk bravēdami, </p>
                <pb/>
                <p> dažs līdz kaklam. Un tad atkal mātes, bailēs klaigādamas,
                staigāja malā, citas skrēja pārgalvīgos bērnus
                dzīt no jūras ārā.</p>
                <p>Bet vēl raibāka un biezāka bija sieviešu un bērnu
                burzma malā, smilšu kāpās. Visa jūrmala bija piebērta
                sieviešu kā skudru. Sievas ar un bez bērniem nāca un
                gāja. Citas nodzīvoja jūrmalā visas trīs stundas, lai no
                veselīgā gaisa un saules neietu zudumā ne sekunde.
                Šīs stundas viņas visas jūrmalā pavadīja pilnīgi dolce
                far niente, laiski gozēdamās saulē. Kas jaunākas, tievākas,
                tās vairāk virzījās uz paēnas pusi, aizklāja galvu
                ar saules sargiem, lasīja romānus vai likās lasām;
                patiesībā skatījās, skatījās un vēroja kaimiņienes, sarunājās
                savā starpā, apsprieda garāmejošās paziņas, pa
                druskai piekopa labsirdīgu mēlnesību. Tuklām un resnām
                — un to arvien bija vairums jūrmalā — bija tendence
                vairāk karsēties saulē, tur „kausēt taukus", —
                kā Gaida teica. Ar neticamu bezkaunību viņas te gorījās
                apkārt, neaistētiski cilādamas savus neglīti uzpampušos
                locekļus.</p>
                <p>Mazie bērni rotaļājās ar smiltīm, raka bedres, taisīja
                cietokšņus, smilšu pilis un, priecīgi klaigādami, skraidīja
                apkārt.</p>
                <p>Balva ar Gaidu sēdēja kādu laiku klusēdamas. Gaida
                vēroja un brīžam taisīja savas piezīmes, par kurām Balva
                skaļi smējās.</p>
                <p>— Man nepatīk peldu stundas no desmitiem līdz vieniem,
                — Balva teica, — kā jauna meitene es arvien no
                tām bēgu un peldējos tikai pēcpusdienā. Daudz ērtību
                ar to ir jāpacieš, bet par to nav jāredz šās ciklopiskās
                mīnas.</p>
                <p>Gaida iesmējās.</p>
                <pb/>
                <p>— Tev taisnība, Balva. Raugies, — tur veļas atkal
                divas no kalna lejā kā bumbas. Jūra pacelsies puspēdas,
                kad šīs nāras liksies iekšā. Abas smējās, dāmām
                pakaļ skatīdamās.</p>
                <p>— Saki, kādēļ taisni mūsu aprindās vecas sievietes
                tā izplūst taukos? — Gaida jautāja.</p>
                <p>— Tādēļ ka viņas maz kustas, nestrādā. Paskat' vien
                te jūrmalā, te vislabāk var novērot mūsu sieviešu dzīvi:
                no rītiem vīri aizbrauc deviņos uz pilsētu darbā, viņas
                tad vēl paliek gultā un tik ap desmitiem izkūņojas ārā,
                uzmet ērtu rīta svārku mugurā, vaļīgas tupeles kājās 
                un, nemazgājušās, neķemmējušās — prom uz jūru. Viņas
                zina, ka kungi visi pilsētā, un sieviešu dēļ taču nav
                vērts ne mazgāties, ne ķemmēties. Izpeldējušās, saulē
                izgozējušās trīs stundas, pāriet mājās. Paēd pusdienu,
                „atpūšas" no peldēšanās, un tad ap kafijas laiku pamazām
                sāk taisīt tualeti, jo ap četriem jau sāk kungi atgriezties
                no pilsētas. Vakarā visas ir lielā tualetē un
                iet uz koncertu, opereti vai jūrmalā saulrietā pastaigājas;
                visas tad sašņorētas, milzu parūkām galvā. Tāda
                ir mūsu vasaras atpūta jūrmalā.</p>
                <p>Gaida nopietni turpināja savu vērošanu.</p>
                <p>— Kad tā novēro neapsegtas sievietes, tad jābrīnās
                — kur ir tas apdziedātais sieviešu skaistums! — viņa
                sacīja, — ja tagad kādam ienāktu prātā vasarā ievest
                modē grieķu apģērbus, tad maz būtu tādu dāmu, kas
                to varētu pieņemt.</p>
                <p>— Starp dāmām — nevienas nebūtu, tik lūk, tādas
                varbūt, kā mūsu trīs grācijas.</p>
                <p>„Trīs grācijas" pašlaik, ar otrām trim sacīkstēdamās,
                peldēja malā. Tumšmate uzvarēja. Gaida jautri aplaudēja, </p>
                <pb/>
                <p>par ko tumšmate, garām iedama, uzmeta viņai
                smaidīdama pateicīgu skatu.</p>
                <p>— Tas būtu kas briesmīgs, — Gaida turpināja, — ja
                ievestu grieķu vieglos, skaistos, krokainos apģērbus!
                Lūk, piemēram, šitām divām kolosām kad uzģērbtu
                amacones kreklus un ap gurniem apjoztu zīda aukliņu
                ... — Gaida rādīja uz divām tuklām dāmām, kas
                nāca gar jūrmalu, grūti elpodamas un pogādamas savus
                raibos rīta svārkus.</p>
                <p>Gaida ar Balvu abas iesmējās un skatījās uz otru
                pusi. Dāmas, garām iedamas, pameta niknus skatus uz
                viņām un, sviedrus slaucīdamas, smagi gāja tālāk.</p>
                <p>— Kas par riebīgu, bezgaumīgu paradumu nēsāt tos
                raibos turku mustura paltrakus! — Gaida sašutusi
                piezīmēja.</p>
                <p>— Tas ir ļoti iecienīts paraugs mūsu dāmām, jo
                — tas ļoti praktisks: raibs kā dzenis, un, ja tur vēl kādi
                citi raibumi nāk klāt, — tos netraucē, jo raibāks, jo
                labāks. Tādu paltraku var valkāt visu sezonu, vismaz
                tikmēr, kamēr vīrs to stipras sviedru vai ķēķa smakas
                dēļ izmet pa logu, — kā tas reiz gadījās kādai manai
                kaimiņienei; rudenī to izmazgā, un tad tas arī ir beigts,
                to tad saplēš putekļu lupatās un atdod istabas meitai.
                Pietiek ko slaucīt visai ziemai.</p>
                <p>Gaida smējās un sāka skaitīt tāda praktiska parauga
                dāmu rītasvārkus. Tuvumā bija kādi trīspadsmit.</p>
                <p>— Tīrā barokļu maskarāde, kad tā noskatās, — Gaida
                vēlreiz meta acis visapkārt.</p>
                <p>— Kurā pirmo godalgu izpelnītos Cepļa kundze.</p>
                <p>— To vajadzētu maskot par Diānu ar stirniņu.</p>
                <p>Abas smējās skaļi.</p>
                <p>— Jā, nekas nav nožēlojamāks par mūsu aprindu sievieti, </p>
                <pb/>
                <p>kas top veca, — Gaida sprieda, — neglīta āriene,
                šausmīgi sarūgtināta iekšiene. Kas pie tā vainīgs? Pašas
                sievietes... dzīvo kā vaislas mātītes, panes visas
                vīriešu pārestības, ēd visu mūžu vīra maizi un
                vergo garīgi viņam lai tikai nebūtu pašām jāstrādā.
                Sirds apaug ar taukiem, smadzenes ... Nekāds brīnums,
                ka arī vīriem galu galā izrādās maz kopīga ar šādām
                aptrulušām sievām. Bēdīgi! Kāpēc starp vienkāršām
                lauciniecēm un strādniecēm neredz tādas aptaukojušās
                sieviešu figūras?</p>
                <p>— Tev, Gaida, taisnība, es arī par to esmu pārdomājusi;
                jāsāk domāt laikus, kā izsargāties no visa tā, kas
                mums tagad nepatīk pie mūsu mātēm. Bet iesim gan
                pamazām uz mājām.</p>
                <p>Gaida sniedza Balvai roku, un abas gāja gar jūrmalu
                uz laipu kalnā.</p>
                <p>— Man patīk vislabāk tādi jauni meitēni no piecpadsmit
                līdz divdesmit gadiem; lai gan arī pie viņām
                tīri kā par brīnumu maigu, proporcionālu līniju diezgan
                reti sastop. Balva rādīja uz divām pusaudžu meitenēm,
                kuras iznāca pašlaik no jūras zilos peldu kostīmos.</p>
                <p>Meitenes paņēma palagus, kas gulēja zemē malā, un
                ar tiem aizsegušās, kaunīgi noģērba slapjos kostīmus.</p>
                <p>Turpat līdzās nāca laukā no jūras gluži kaila pusmūža
                patukla sieviete.</p>
                <p>— Ne tai kauna, ne goda! — Gaida atteica un nogriezās.</p>
                <p>— Bet kad tu viņu redzētu vakarā koncerta paviljonā,
                tad tu viņu nepazītu, sašņorētu modernā korsetē
                trīs līkumos. Es tev viņu parādīšu vakarā, tā ir kāda
                Brachmaņa jaunkundze, viņai ir daudz pielūdzēju —
                iedomājies!</p>
                <pb/>
                <p>Gaida neticīgi vēlreiz paskatījās uz neaiztētisko, kailo
                sievietes tēlu.</p>
                <p>— Man vislabāk patīk mazie bērni, tie ir visi skaisti
                kā mazi kupidoni, — Gaida teica un apstājās, skatīdamās
                kādā lielākā mazu meiteņu grupā. Galviņas sabāzušas,
                viņas raudzījās mazā spainītī, kurā bija saķērušas
                kazragus.</p>
                <p>— Un kad būs pusmūža dāmas, tad būs tādas pašas
                kā šī Brachmaņa jaunkundze.</p>
                <p>— Nē, tas nedrīkst būt! Meitenes jāpieradina pie vingrošanas,
                pie fiziska darba; visu mūžu sievietei vajadzētu
                vingrot, ja viņai nav izdevības strādāt fizisku
                darbu.</p>
                <p>Bērni cilāja zivtiņas viens pēc otra tikmēr, kamēr
                spainītis izslīdēja turētājai no rokām un kazragi paspruka
                jūrā. Tas bija liels uztraukums! Visi vienā balsī
                iekliedzās un izklīda, ķerstīdami pazudušās bēgulītes.
                Citi sveši bērni piebiedrojās, un viss bērnu bars čalodams
                aizskrēja.</p>
                <p>— Iesim, iesim! — Balva skubināja.</p>
                <p>Abas pagāja garām kādai peldu būdiņai, kuras durvis
                bija vaļā un iekšā kustējās kaila sieviete.</p>
                <p>— Vai tu redzi — Brachmaņa jaunkundze vingro! —
                Balva rādīja.</p>
                <p>Brachmaņa jaunkundzi netraucēja garāmgājējas, un
                viņa turpināja savas vingrošanas kustības, cilādama rokas
                un kājas uz visām pusēm.</p>
                <p>— Kāda nejauka, nekaunīga radība! — Gaida atkal
                sašuta, — vajadzētu iesniegt protestu pret peldu stundām
                no desmitiem līdz vieniem, ka sievietēm nav brīv
                peldēties bez kostīmiem.</p>
                <p>Gaida ar Balvu abas kāpa pa trepēm kalnā.</p>
                <pb/>
                <p>— Atsēdīsimies mazliet, es piekusu kāpdama, — Balva
                sacīja, un abas atsēdās uz sola celiņa malā.</p>
                <p>Sieviešu peldu stundas gāja uz beigām, un dāmas
                pūļiem vien nāca no jūrmalas uz mājām.</p>
                <p>— Paskat', ka nu visām baltas mutes un kājās zeķes —
                Balva aizrādīja.</p>
                <p>Raibie paltraki defilēja garām, tupelēm švīkstot.
                Gaida skaitījā līdz 43 un tad atmeta ar roku, visus viņa
                nespēja saskaitīt.</p>
                <p>Vēl vienai lielai daļai dāmu bija tāda paša veida un
                parauga puspaltraki ar tā saucamām kimono jeb japāņu
                piedurknēm. Galvas ļoti daudzām bija neķemmētas, savēlušās;
                citām gan ap pinkainajiem matiem bija aptītas
                raibas, caurspīdīgas zīda šalles.</p>
                <p>— Iesim tālāk, — Balva piecēlās. Gaida sekoja. Viņām
                bija krietns stundas ceturksnis ko iet līdz Gobas
                vasarnīcai. Laiks bija ļoti karsts pa pašu pusdienas tveici.
                Gaida atpogāja pie kakla divas podziņas.</p>
                <p>— Nepanesams karstums! — viņa aizbildinājās.</p>
                <p>— Tu vari droši noģērbt visu blūzi, kunga neviena
                nesastapsi, jo visi Rīgā; un, ja kāds vēl te palicis, tad
                tas sargās šajā stundā līst ārā no savas vasarnīcas,
                baidīdamies no neaistētiskiem skatiem — satikties ar
                pazīstamām dāmām peldu stundās no desmitiem līdz
                vieniem.</p>
                <p>Tā bija taisnība. Visu ceļu viņas nesastapa neviena
                vīrieša, tikai mazi skolnieki un puikas ar dvieļiem pār
                pleciem nāca pretī, uz jūru iedami kungu stundās no
                vieniem līdz trim. Ne viņi ievēroja dāmas, ne dāmas
                viņus. Skaistais dzimums, tupelēm ļenkurodams, rindā
                vien steidzās uz vienu pusi.</p>
                <p>Pretī nāca slaika jaunava ar sevišķi slaidu augumu.</p>
                <pb/>
                <p>Gaida apstājās un atskatījās atpakaļ, viņai ar acīm
                sekodama.</p>
                <p>— Lieliska figūra, kā pati daile! Tādas nevienas neredzējām
                jūrā; tā būtu skaists modelis tēlniekam. —
                Gaida apbrīnoja garāmgājēju.</p>
                <p>— Ja tu gribi viņu jūrā redzēt, tad ej no trim līdz
                pussešiem; viņa peldas no steķiem bez kostīma, un viņai
                ir tendence — visā augumā staigāt pašā steķu malā,
                tur viņai ir arvien savs apbrīnotāju pulks no stiprā dzimuma,
                kura priekšā viņa izdairās kā skaistuma karaliene,
                apzinādamās savu daiļumu. Tā ir kāda ebrējiete
                Joelsone.</p>
                <p>— Es katrā ziņā iešu viņu apskatīt, — Gaida noteica.</p>
            </div>
            <div type="chapter">
                <head>7
                PIE SIEVIEŠU ĀRSTA</head>
                <p>Pēcpusdienā Gaida ar Balvu aizgāja mežā, netālu no
                vasarnīcas. Abas atlaidās viršos.</p>
                <p>— Ja nebūtu māmas, tad es tiešām nezinātu, ko visu
                dienu iesāktu viena pati, — Balva sacīja, — būtu jāsāk
                gribot negribot gudrot kādas romantiskas nerātnības
                kā jaunībā; tagad gan vairs prāts uz tādām nenesas.</p>
                <p>Drīz mežā sanāca vasarnieki, nosēdās gan zemē, gan
                tīklos, kurus piesēja pie priedēm; bērni skrēja klaigādami
                visapkārt.</p>
                <p>— Nav gan te nevienas vietiņas, kur cilvēks kādreiz
                varētu būt viens, — Gaida teica.</p>
                <pb/>
                <p>— No vientulības jūrmalā ir jāatradinās. Es tevi apskaužu,
                ka tu dzīvo uz zemēm.</p>
                <p>Pamazām māsīcu sarunas tapa intimākas, bet bija
                daudz tādu dziļu noslēpumu, kurus glabāja viena no
                otras kā no uguns.</p>
                <p>— Tu vēl neesi cerībās? — Balva piepeši prasīja.</p>
                <p>— Nē, — Gaida atbildēja, stipri nokaunējusies.</p>
                <p>— Kādēļ?</p>
                <p>— Es nezinu, laikam taču man nevar būt bērnu.</p>
                <p>— Kādas blēņas! Ko Ēriks saka?</p>
                <p>— Viņš nezinot, kādēļ es tāda esot.</p>
                <p>— Vai tu pie kāda ārsta esi bijusi?</p>
                <p>— Nē.</p>
                <p>— Nu aizej taču, lai redz, kas par iemeslu, tu taču
                esi tik vesela.</p>
                <p>— Jā, būs jāparunā ar Ēriku.</p>
                <p>— Es tev labāk ieteicu par to ar Ēriku nerunāt, —
                Balva pārgudri deva padomu.</p>
                <p>Balvai bija taisnība. Varbūt viņš nemaz neļautu iet
                pie ārsta. Gaida pievienojās Balvai, ka jāiet pie ārsta
                bez Ērika ziņas. Un tad, ja viņa ir vainīgā — tad jau
                viņa varēja arī neteikt Ērikam — jo viņš, varbūt tad
                nicinātu viņu tāpat, kā to dara viņa māte — to viņa ir
                vairākkārt novērojusi.</p>
                <p>Balva teica, ka viņai vēlreiz jāaizejot pie ārsta sava
                stāvokļa dēļ, un abas norunāja rīt priekšpusdienā, kad
                Ēriks būs aizbraucis uz pilsētu, ar nākošo vilcienu
                braukt uz Rīgu pie speciālista — sieviešu ārsta.</p>
                <p>Iedomas, ka būs jāatģērbjas vīrieša priekšā, Gaidu
                gan pildīja ar šausmām, bet tas reiz bija jādara. Pie
                vienīgās sieviešu ārstes viņa negribēja iet, jo to pazina
                personīgi un tai savas bēdas uzticēt viņa nevarēja.</p>
                <pb/>
                <p>— Varbūt tev jāiztaisa kāda maza operācija, un viss
                būs kārtībā, — Balva mierināja Gaidu.</p>
                <p>Jā, varbūt, tad viss būs kārtībā, Gaida nodomāja un
                apmierinājās. Viņa iedomājās, ka Ēriks varbūt ir atbraucis
                un, viņu neatrazdams, būs nemierā. Abas piecēlās
                un gāja. Gaida pavadīja Balvu līdz mājām un tad
                gāja uz Viļņu vasarnīcu.</p>
                <p>Viļņa kundze sēdēja uz lieveņa un šuva kādu rokdarbu,
                brilles uz paša degungala uzbāzusi.</p>
                <p>— Vai papa ar Ēriku vēl nav atbraukuši? — Gaida
                prasīja.</p>
                <p>— Nē, — Viļņa kundze atbildēja īsi, galvu no darba
                nepaceldama.</p>
                <p>Gaida stāvēja, vilcinādamās kādu brītiņu, viņa nezināja
                ko teikt, redzēdama vīra mātes nelaipno seju, viņa
                pagriezās un uzkāpa augšā, viņai un Ērikam ierādītā
                istabā.</p>
                <p>Pie spoguļa viņa pārpina savus matus, apģērba gaišu
                vasaras kleitu un nogāja dārzā. Izdzirdusi vilcienu svilpjam,
                viņa piecēlās un gāja uz stacijas pusi. Pusceļā
                nāca pretī abi Viļņi — tēvs un dēls. Vecais Vilnis karstā
                laika dēļ bija ģērbies gaišās, rūtainās biksēs un dzeltenā,
                vieglā zīda svārkā, panamas cepuri tas nesa rokā,
                ieraudzījis Gaidu, viņš priecīgi vicināja cepuri pa gaisu.
                Arī Ēriks pacēla sveicinādams savu angļu salmenīcu.</p>
                <p>— Tas taču ir labi, bērni, ka jūs mūs, večus, neaizmirstat,
                — vecais Vilnis priecājās, — es visu laiku lūkoju
                pierunāt Ēriku, lai atstāj to Liepkalni pie velna un
                nāk pie mums, vismaz pa vasaru, te pavisam cita būšana,
                kā tur uz laukiem. Mēs arī vieni paši ar mamu ilgojamies
                pēc saviem bērniem. Ko tu saki, Gaida?</p>
                <pb/>
                <p>Gaida pasmaidīja un pievienodamās pakratīja ar
                galvu.</p>
                <p>— Tas, papa, nav tik vienkārši izdarāms, — Ēriks nopietni
                piebilda.</p>
                <p>— Zinu, zinu. Mēs, vīri, esam saistīti. Bet ar labu
                gribu visādi var ierīkoties.</p>
                <p>Visi četri tuvojās dārza vārtiņiem. Viļņa kundze vēl
                sēdēja un šuva. Nācējus izdzirdusi, viņa pacēla galvu.</p>
                <p>— Ko tu nu tur, vecen, bojā savas vecās acis, — Viļņa
                kungs labsirdīgi teica, — nevari izgudrot ko prātīgāku
                kā savu laiku nosist. Pacieties nu vien drusku, tad
                varēsi auklēt bērnu bērnus, — būs atkal darba gana un
                īss laiks.</p>
                <p>— Kas to deva piedzīvot! — Viļņa kundze mazvērtīgi
                atteica.</p>
                <p>— Gan jau piedzīvosim, gan! — Viļņa kungs nometa
                platmali uz galda un atlaidās šūpļa krēslā. — Ko tad
                jūs nu abas labu darījāt šodien? Tāpat vien garlaikojāties
                pa māju bez mums? — viņš piebilda.</p>
                <p>— Gaida jau pie mums nedzīvo, — tikko atbrauca,
                tā tūlīt prom, — Viļņa kundze aizvainota apsūdzēja vedeklu.</p>
                <p>Ēriks paskatījās uz Gaidu, viņa nosarka.</p>
                <p>— Es biju pie tantes Alises, mēs ar Balvu gājām peldēties,
                bijām mežā ... Gaida neveikli stāstīja.</p>
                <p>— Nu, saprotams... sirdsdraudzenes, ilgi nav redzējušās,
                jaunas sieviņas ... sakrājušies piedzīvojumi un
                noslēpumi, jāizkrata sirsniņas, — vecais Viļņa kungs
                aizstāvēja vedeklu. — Ko tad viņa te pie tevis piesēdēs... 
                Vecs sieviets jaunam nav draugs.</p>
                <p>— To es manu, diemžēl, — Viļņa kundze rūgti piebilda.</p>
                <pb/>
                <p>Gaida pieglaudās pie sava vīra, it kā sargādamās no
                vīra mātes uzbrukuma.</p>
                <p>— Nāc, sieviņ, ko tie vecie te mūs grib tiesāt, — Ēriks
                paķēra Gaidu ap viduci, un abi uzskrēja pa trepēm augšā,
                ka dimdēja vien.</p>
                <p>— Ejiet, ejiet, bērni, — izrunājieties, mēs, veči, pagaidīsim,
                — vecais Vilnis nosauca pakaļ.</p>
                <p>Augšā Gaidai vēlreiz bija Ērikam jāizstāsta visos
                sīkumos visa šīs dienas gaita. Viņam nebija nekā ko
                piebilst. Viņš apsolījās palikt līdz piektdienai jūrmalā.
                Vunšs tikmēr uzņēmies pildīt viņa pienākumus. Svētdienas
                sprediķi varēja sarakstīt sestdienas vakarā mājās,
                un tagad, pa vasaru, vispār nekāda liela sprediķošana
                nebija, jo klausītāju bija vēl mazāk nekā ziemā,
                un cilvēki vēl bezdievīgāki nekā mācītājs Vunšs kādreiz žēlojās.</p>
                <p>Pēc kafijas pus sešos tēvs ar dēlu aizgāja uz jūru
                peldēties.</p>
                <p>Vakarā Ēriks katrā ziņā gribēja iet uz koncertu, bet
                sanāca pilna māja viesu; arī Cepļi ar savām trim meitām
                Rēziju, Zuzi un Dēziju garāmiedami pienāca. Paēda
                vakariņas un tad pēc paraduma gāja skatīties saulrietu
                jūrmalā, par kuru Gaida jau no bērnības sajūsminājās.
                Jūrmalā satikās arī ar Gobām un Purmaliem, dzestri
                sasveicinājās un gāja visi kopā kādu gabalu.</p>
                <p>Gaida te redzēja daudz pazīstamu seju no skolas laikiem,
                un viņai bija ļoti priecīgi ap sirdi. Pat no vīra
                mātes viņa vairs nebijās un tai reizēm laipni uzsmaidīja.
                Ne viens vien kavalieris no balles un slidotavas laikiem
                Gaidu sveicināja. Par katru viņai vajadzēja Ērikam
                pateikt vārdu un pazīšanās vēsturi.</p>
                <p>Gaida nemierīgi sakustējās pie Ērika rokas. Pretī</p>
                <pb/>
                <p>nāca atkal divi pazīstami kungi — dakteris Strauts un
                students Pazars. Viņi abi pārsteigti apstājās un sveicināja.
                Gaida lēni palocīja galvu, Ēriks tikko manāmi
                pacēla cepuri un gāja tālāk. Strauts ar Pazaru palika
                stāvam, kamēr Viļņu sabiedrība pagāja garām. Purmals
                ar Balvu palika iepakaļus un gāja ar viņiem uz
                otru pusi.</p>
                <p>Gaida ar Ēriku abi neveikli klusēja. Citi trieca tālāk.</p>
                <p>* * * </p>
                <p>Otrā rītā Gaida aizvadīja vīru un vīra tēvu uz staciju
                un pati aizgāja atkal pie Balvas. Ar nākošo vilcienu
                abas aizbrauca uz Rīgu pie ārsta.</p>
                <p>Gaida bija ļoti uztraukta un pašā pēdējā acumirklī
                viņa būtu aiz nepārvaramas kaunības no ārsta durvīm
                atgriezusies atpakaļ, ja Balva nebūtu viņai bijusi līdz.</p>
                <p>Pie pazīstamā sieviešu ārsta Aizpura bija jau sanākusi
                pilna uzgaidāmā istaba. Kalpone atņēma Gaidai
                un Balvai virsdrēbes un iedeva katrai kārtas numuru.
                Gaida bija priecīga, tūliņ nebija jāiet iekšā pie ārsta.
                Te viņas sastapa arī pāris no vakarējām jūrmalas nārām.
                Lielākā daļa dāmu bija pilnīgas, dažas asi uzkrītošā
                pretstatā pret pirmajām — gluži vājas, izdilušas,
                iekritušām acīm. Visas pusmūža sievietes.</p>
                <p>Kad Gaida ar Balvu ienāca un abas neveikli sasmaidījās,
                visas acis vērsās uz viņām. Nebūtu Balvas acīs
                krītošais stāvs, tad sapulcējušās dāmas viņas abas būtu
                uzskatījušas par nerātnām meitenēm. Gaida ļoti kaunējās
                no šim solīdajām kundzēm. Lai neviena nešaubītos,
                ka arī viņa ir precēta sieva, tad viņa tūdaļ nolika
                savu roku ar laulājamo gredzenu tā, ka visas to varēja </p>
                <pb/>
                <p>redzēt. Balva, to ievērodama, pasmaidīja un ieknieba
                sānos. Gaida klusi iekliedzās, un abas iesmējās. Visas
                dāmas atkal viņām uzmeta stingrus skatus.</p>
                <p>Viena pēc otras sievietes gāja iekšā un nāca ārā no
                ārsta. Kā par brīnumu Gaida nevienā neredzēja kaut
                ko no kaunības vai neveiklības. Viņa klusi iečukstēja
                savu novērojumu Balvai.</p>
                <p>— Viņas nav pirmoreiz šeit, visas piedzīvojušas sievas.
                Pagaidi vien, kad tu būsi trīsreiz te bijusi, tad tev
                arī viss kauns būs vējā.</p>
                <p>Gaida apgalvoja, ka otrreiz gan vairs savā mūžā nenākšot,
                tik šoreiz — ievērojot nepieciešamību.</p>
                <p>Sākumā Gaidas sirds stipri sita aiz uztraukuma, bet,
                redzot citas dāmas mierīgi iznākam, viņa pamazām apmierinājās;
                tikai kad viņas numurs nāca tuvāk, viņa
                sāka atkal uzbudināties un nervozi spiest Balvas roku;
                Balva tikai pasmaidīja par Gaidas „aušību". Kad viņas
                kādas trīs stundas bija gaidījušas, pienāca arī viņu kārta.
                Balvai bija jāiet pirmai, Gaida ne par ko negāja.</p>
                <p>Pēc brītiņa Balva iznāca un sauca Gaidu. Gaida piecēlās
                gluži nobālusi un lūdzās, lai Balva ejot līdz. Balva
                teica — to nevarot, līdz iet esot kauns. Gaidai nekas
                neatlika kā iet vienai. Viņai gandrīz vai sirds aiz bailēm
                apstājās, ieraugot sev priekšā ārstu baltā audekla
                uzsvārcī.</p>
                <p>Viņa vilcinādamās apstājās pie durvīm.</p>
                <p>— Lūdzu atsēdieties, cienījamā kundze, — kāda laipna
                balss aicināja. Gaida uzskatīja ārstu un drusku apmierinājās.
                Tas bija pavecs kungs ar īsi noskūtiem sirmiem
                matiem, bez ūsām un bez bārdas. Kad Gaida tuvāk piegāja,
                viņa novēroja, ka arī nagi viņam bija īsi nogriezti.</p>
                <p>— Kādēļ gan viņš tik briesmīgi noskuvies? — viņa</p>
                <pb/>
                <p>domāja. Viņš būtu daudz smukāks, ja tam būtu bārda
                un ūsas kā citiem vīriešiem. — Nedroši viņa atsēdās.</p>
                <p>Ārsts sāka izprasīt viņai vainas, kādu tai nebija. Tad
                Gaida atzinās, ka nākusi tādēļ, lai izzinātu, kālab viņai
                bērnu nav, lai gan viņa jau pusgadu kā apprecējusies.
                Ārsts tikko manāmi pasmīnēja.</p>
                <p>— Tad jau vēl nemaz nevar būt, — viņš labsirdīgi teica.
                — Cik jūs esat veca cienījamā kundze?</p>
                <p>— Divdesmit divi gadi, — Gaida pielika klāt vienu
                gadu, gluži sarkana no kauna.</p>
                <p>— To mēs tūdaļ redzēsim. Lūdzu atgulieties tur uz tā
                krēsla.</p>
                <p>Gaidai ausīs sāka džinkstēt un raibs mesties gar
                acim... Žēlīgais Dievs! — kas viss sievietei jāizcieš,
                kad viņa ir precējusies, — Gaida pie sevis vaimanāja
                un lēni lēni virzījās uz norādīto vietu. Ārsts viņai pasniedza
                glāzi ūdens. Viņa satvēra un izdzēra to, tad viņa
                kļuva drusku mierīgāka. Kad ārsts viņai pieskārās
                ar savu roku, ceļgali sāka trīcēt no uztraukuma. Viņai
                ienāca prātā kāds Balvas anekdots par kādu laucinieci
                — malēnieti, kas priekš ginekoloģiskas izmeklēšanas,
                uz ārstu pagriezusies, lūgusies:</p>
                <p>— „Bet tikai ar gūdu, tikai ar gūdu (godu), daktera
                līlskungs!" Arī viņai bija tik bail, tik bail...</p>
                <p>Bet dakteris Aizpurs bija smalkjutīgs un veikls ārsts,
                viņš ievēroja Gaidas uztraukumu un izmeklēšanu izdarīja
                ātri. Gaida piemiedza acis, un viņai likās, ka viņa
                tūlīt nomirs aiz kauna un bailēm.</p>
                <p>Pēc pabeigtas izmeklēšanas ārsts paziņoja, ka viņa
                ir vesela, viss pilnīgi normāli, un ka bērnu viņai būšot
                vairāk, nekā viņa gribēšot; vismaz no viņas tas neatkarāsies,
                ja nebūtu. Gluži vienaldzīgi Gaida noklausījās</p>
                <pb/>
                <p>ārsta spriedumā, jo viņa tikko to sadzirdēja un saprata;
                tikai viena doma viņai bija — drīzāk tikt ārā.</p>
                <p>— Pacietieties vien, cienījamā kundze, gan būs viss
                labi. — Un ārsts, nomazgājis rokas, sniedza Gaidai savu
                labo atsveicinādamies, kad viņa sēdēja un nekustējās
                ne no vietas. Tad viņa saprata, ka nu var iet. Ātri tā
                uzcēlās un aizgāja.</p>
                <p>Balva smaidīja viņai pretī.</p>
                <p>— Tu esi sarkana kā pirtī izpērusies, — Balva klusi
                piezīmēja. — To es arī esmu izbaudījusi. Bet kur tava
                somiņa?</p>
                <p>To Gaida bija aizmirsusi pie ārsta uz galda.</p>
                <p>— Un tu laikam nesamaksāji arī ārstam honorāru? —
                Balva sāka uztraukties.</p>
                <p>Gaida platām acīm uzskatīja Balvu. Un par visu to
                kaunu un mokām vēl dot ārstam naudu!</p>
                <p>Neatlika nekas cits, kā gaidīt iznākam pacienti, kas
                pēc Gaidas bija iegājusi. Kad tā iznāca, Balva atvainojās
                un iegāja pēc somiņas, izņēma no tās zelta gabalu un
                slepus uzlika uz ārsta galda.</p>
                <p>Tikai kad abas uz ielas iesēdās ormanī un brauca uz
                staciju, Gaida atjēdzās no pārdzīvotā.</p>
                <p>— Tu jau esi pavisam auša, — Balva sāka sirdīties. —
                Ko tu darītu, ja tev, kā dažai labai, būtu jānāk ik dienas.</p>
                <p>— Tad es labāk nomirtu. Tas ir briesmīgi!</p>
                <p>Gaidas acis bija pilnas asaru.</p>
                <p>— Neraudi nu vēl! Kādēļ tad tu negāji pie mūsu
                ārstes?</p>
                <p>— Saprotams, ka labāk būtu gājusi pie sievietes, bet</p>
                <pb/>
                <p>tu man iegalvoji, ka labāk pie sveša nekā pie pazīstama
                ar tādām intimām lietām.</p>
                <p>Gluži nogurusi Gaida pārnāca mājās.</p>
                <p>— Es esmu izsalkusi, — Gaida teica vīra mātei, kas
                sēdēja atkal uz lieveņa pie sava rokdarba.</p>
                <p>— Es domāju, ka pusdienu ēdīsi pie Purmaliem, neliku
                tev uzglabāt, — Viļņa kundze teica.</p>
                <p>— Es biju Rīgā, — Gaida sacīja.</p>
                <p>— Ko tur skrēji?</p>
                <p>— Pie daktera Aizpura.</p>
                <p>— Ko pie tā? Vai jau sāc slimot arī vēl? Ir gan mans
                dēls ieprecējis sievu — jau slima... bērnu nav! — Viļņa
                kundze rūgti noteica.</p>
                <p>— Es esmu vesela, un ja man bērnu nebūs, tad tas
                vismaz no manis neatkarāsies, — Gaida spītīgi atcirta.</p>
                <p>Viļņa kundze palika kā uz mutes sista. Gaida nolika
                cepuri un atsēdās uz lieveņa trepēm, uz pusdienu gaidīdama.
                Viļņa kundze klusēdama iegāja iekšā apgādāt
                vedeklai pusdienu.</p>
                <p>Gaida paēda, uzgāja augšā un gaidīja Ēriku pārbraucam.
                Tagad viņa bija skaidrībā. Vismaz sev ko pārmest
                viņai nebija. Tas bija liels morālisks atvieglinājums.
                Tātad Ēriks negrib... viņas mātei bija taisnība. Viņa
                dzirdēja, kā pienāca vilciens, kā Ēriks ar tēvu ienāca pa
                vārtiņiem, bet viņa nekustējās un gaidīja, kamēr Ēriks
                nāks augšā. Tikai pēc kādas stundas viņš uznāca. Acīm
                redzot, vīra māte nebija varējusi nociesties un bija
                viņam izstāstījusi. Jo labāk!</p>
                <p>Ēriks ienāca un īsi sveicināja.</p>
                <p>— Kas tev kaiš, ka guli? — viņš sausi vaicāja.</p>
                <p>— Es esmu nogurusi, biju Rīgā.</p>
                <p>— Man jau teica.</p>
                <pb/>
                <p>— Es biju pie sieviešu ārsta.</p>
                <p>— Ko tu tur meklēji?</p>
                <p>— Es gribēju zināt, kādēļ man nav bērnu.</p>
                <p>— Kas tevi trenca pie ārsta, vai nevarēji gluži vienkārši
                vispirms pajautāt savam vīram?</p>
                <p>— Es jau reiz tev vaicāju, tu man teici, ka nezinot,
                kādēļ es esot neauglīga. To es gribēju zināt.</p>
                <p>Ēriks saīdzis klusēja.</p>
                <p>— Un tagad tu zini? — viņš pēc brītiņa jautāja.</p>
                <p>— Jā, ka es esmu vesela un, ja man nebūs bērnu, tad
                tas vismaz no manis neatkarāsies, — Gaida ar labpatiku
                atkal atkārtoja ārsta sacīto.</p>
                <p>— Un nu tev prāts mierīgs?</p>
                <p>— Tiktāl, ka man nu ir skaidrība un ka man nav sev
                ko pārmest</p>
                <p>— Man arī ne. Es — negribu bērnus.</p>
                <p>Gaida uzlēca stāvus.</p>
                <p>— Tātad tiešām — tu negribi! Kādēļ?</p>
                <p>— To tu it labi varēsi uzminēt..</p>
                <p>Jā, viņa to varēja uzminēt. Viņa raudzījās viņa sejā,
                kas bija nobālusi un lūpas, cieši sakniebtas, mazliet trīcēja.
                Viņas sirds sažņaudzās, viņa gribēja protestēt, bet
                viņai neienāca prātā nekāda loģiska izruna. Asaras tikai
                viņai saskrēja acīs un viņa klusām izvilkās no istabas
                ārā. Viņa aizgāja uz jūrmalu, atsēdās kāpās pie priedes
                un nogrima grūtās domās... Viņa nesajuta vairs
                šeit nekāda prieka un labāk būtu vēlējusies tagad būt
                viena savā vientuļajā mājā Mazpilī.</p>
                <p>Viņa redzēja, ka Ēriks ar tēvu aizgāja uz steķiem
                peldēties.</p>
                <pb/>
            </div>
            <div type="chapter">
                <head>8
                NEGAISS JŪRMALĀ</head>
                <p>Vakarā visa Viļņu ģimene aizbrauca ar vilcienu līdz
                nākošai stacijai mūziku klausīties. Arī Purmali un Gobas
                izkāpa no otra vagona. Vecais Vilnis pa gabalu vēsi
                nosveicināja, bet Gaida piegāja pie Balvas, tad arī citi
                viņai sekoja, sasveicinājās un gāja kopā.</p>
                <p>Koncerta dārzā visi atsēdās pie kāda lielāka galda.
                Gaida teica, ka viņa vēloties noklausīties mūziku, te pie
                galda trokšņojot; viņa piecēlās, lai ietu uz pirmajām
                solu rindām atsēsties. Balva viņai gāja līdz. Abas atsēdās
                ceturtā rindā. Mūzika vēl nebija sākusies, orķestris
                stīgoja instrumentus.</p>
                <p>Gaida izstāsītja Balvai savas bēdas. Balva pasmējās.</p>
                <p>— Cik tu visu ņem traģiski, — viņa teica, — kas tur
                par brīnumu, ka Ēriks pirmā gadā negrib bērnu, — viņa
                klusi piebilda.</p>
                <p>Gaida klusēja. Balva taču nezināja, — kādēļ viņš negrib.</p>
                <p>Gar orķestra tribīni pagāja garām divi kungi. Ieraudzījuši
                Balvu un Gaidu, tie sveicināja. Gaida neredzēja,
                galvu programmā nodūrusi. Tikai kad Balva sniedza
                nācējiem pretī roku, Gaida ieraudzīja dakteri Strautu
                ar Pazaru un mazliet sarāvās.</p>
                <p>— Mēs jau domājām, ka jūs vairs nebūsit, — Pazars,
                ar Gaidu sasveicinādamies, teica.</p>
                <p>Gaida brīnīdamās viņu uzskatīja.</p>
                <pb/>
                <p>— Tu jau nezini, — mēs vakar norunājām jūrmalā,
                es teicu, ka jūs arī būsit, — Balva paskaidroja.</p>
                <p>— Kur tad jūsu kungi? — Pazars vaicāja.</p>
                <p>— Viņi sēž tur viņā galā, — tur visi mūsējie, — Balva
                rādīja.</p>
                <p>Strauts ar Pazaru paskatījās un sveicinādami pacēla
                cepures.</p>
                <p>Kapelmeistars uznāca uz tribīnes.
                atsēdisities šeit pat, jeb — jūs iesit pie viņiem? — Balatsēdīsities
                šeit pat, jeb — jūs iesiet pie viņiem? — Balva
                jautāja.</p>
                <p>— Ja cienījamās kundzes atļauj, tad mēs paliksim šeit,
                — Strauts sacīja paklanīdamies.</p>
                <p>— Lūdzu, — Gaida klusu teica un pavirzījās tālāk.
                Balva viņai līdzās. Uz sola gala pie Balvas atsēdās
                Strauts ar Pazaru.</p>
                <p>Spēlēja kādu vieglu Strausa gabalu. Jautrās mūzikas
                skaņas nesaskanēja ar Gaidas nopietno omu, viņa manīja,
                ka Pazars no sāniem skatās viņā, un viņa jutās
                ļoti neveikli. Tad viņai vēl ienāca prātā, ka Ēriks to no
                muguras puses varbūt varēja redzēt, un bailes viņu
                pārņēma. Viņa sēdēja kā uz oglēm. Kad orķestris beidza
                pirmo gabalu, Gaida ātri piecēlās, atvainojās un aizgāja
                atsēsties pie galda. Balva palika ar Strautu un Pazaru
                sēžam.</p>
                <p>Ar vienu acu uzmetienu Gaida noprata, kas notiek
                Ērika iekšienē. Viņš sēdēja drūms, greizi sakniebtām
                lūpām. Kad Gaida tuvojās, viņš skatījās viņai garām,
                it kā viņu neredzētu. Gaida klusi atsēdās onkuļam Kārlim 
                līdzās.</p>
                <p>Mūzika spēlēja atkal.</p>
                <p>Vecais Vilnis ielēja glāzē vīnu un sniedza to Gaidai.</p>
                <pb/>
                <p>Viņa pielēja klāt ūdeni un kāri izdzēra. Viļņa kundze
                paskatījās uz viņu.</p>
                <p>Pēc pirmiem koncertu numuriem bija garāks pārtraukums.
                Balva atnāca, daktera Strauta un Pazara pavadīta.
                Ēriks stīvi sniedza roku pienācējiem. Pienāca arī
                Cepļu Rēzija un mazā Dēzija, aicināja Balvu un Gaidu
                pastaigāties. Balva atteicās.</p>
                <p>— Ej vien tu, meit, — vecais Vilnis laipni skubināja;
                viņš bija ievērojis Ērika nelabo prātu un gribēja palīdzēt
                vedeklai šai neveiklajā stāvoklī.</p>
                <p>Gaida piecēlās. Viņai bija grūti nosēdēt Ērika tuvumā,
                grūti bija arī iet. Šāda situācija viņai arvien bija
                nepanesama.</p>
                <p>Cepļu jaunkundzes paķēra Gaidu katra savā pusē
                zem rokas un gāja. Dakteris Strauts un Pazars piedāvājās
                par pavadoņiem. Jaunkundzes to vien bija gaidījušas
                un jautri uzsāka sarunas. Gaida pameta nelaimīgu
                skatu uz Strautu... viņš to saprata un laipni uztvēra.</p>
                <p>Pārtraukums vilkās kādu pusstundu. Visi pieci staigāja
                apkārt, jautri tērzēdami. Sevišķi daudz runāja un
                jokoja Pazars. Gaida sekoja mechaniski. Viņa arī tad
                nesajuta nekāda atvieglinājuma, kad redzēja, ka Ēriks
                piecēlās no galda un pazuda bufetes telpās. Viņa zināja,
                ka viņš tur nepamanīts glūnēs uz viņu un vēros pēdējo
                viņas kustību. Un viņa jutās tik neomulīgi, neveikli,
                it kā būtu sasietas rokas un kājas.</p>
                <p>Mūzika sāka atkal spēlēt. Gaida atsēdās pie galda
                līdzās Balvai. Strauts un Pazars pavadīja jaunkundzes
                uz viņu vietām.</p>
                <p>Ēriks vairs neatgriezās atpakaļ pie galda. Arī otrā</p>
                <pb/>
                <p>pārtraukumā viņš neieradās. Gaida uztraucās un sūtīja
                vīra tēvu, lai iet to meklēt.</p>
                <p>— Ta tad nu liela nelaime! Vīrs satikās pie bufetes
                ar pazīstamiem un palika runājoties, lai taču parunājas,
                — vīra tēvs izskaidroja.</p>
                <p>Gaida apmierinājās.</p>
                <p>Visi jutās omulīgi, ēda, dzēra un sarunas viegli raisījās.
                Arī Gaidas nospiestie vaibsti brīžam uzjautrinājās,
                kad Pazars stāstīja savus malēniešu anekdotus, kuru
                viņam bija arvien daudz krājumā.</p>
                <p>Koncerts beidzās, bet Ēriks neieradās. Gaida kļuva
                nemierīga, un vecais Vilnis sapīcis gāja uz bufeti meklēt
                dēlu. Bet arī tur viņa vairs nebija.</p>
                <p>— Būs aizbraucis ar kādu vilcienu agrāk, gluži vienkārši.
                Skaisti tas nav — bezgalvis gatavais! Bet tāds nu
                viņš reiz ir — kas ienāk prātā, to izdara. Būtu vismaz
                pateicis... Lai skrien! Tu, meit, nebēdājies, — Viļņa
                kungs mierināja vedeklu.</p>
                <p>Gaidai prāts bija ļoti nemierīgs, viņa lāgā negribēja
                ticēt vīra tēva apgalvojumam. Bet izrādījās, ka viņam
                bijusi taisnība.</p>
                <p>Ēriks bija jau mājas un gulēja neizģērbies vaļējām
                acīm savā gultā.</p>
                <p>Vecā Viļņa kundze no prieka nezināja ko darīt un tūliņ 
                bija klāt ar visādām zālēm un kompresēm, jo pēc viņas
                diagnozes dēlam vajadzēja būt grūti slimam. Dusmīgi
                Ēriks atraidīja mātes uzbāzīgo uzmanību. Viņa
                izbijusies klusi izgāja atkal ārā no istabas, pamezdama
                uz Gaidas pusi naida pilnu skatu.</p>
                <p>Gaida stāvēja pie loga un raudzījās tumsā. Smags
                klusums iestājās, šādas situācijas viņai jau bija pazīstamas.
                Viņa zināja, vienalga, ko viņa tagad darīs, vai runās, </p>
                <pb/>
                <p> vai klusēs — negaiss ir neizbēgams; tam jāļauj iztrakoties
                pār viņas galvu... nekur viņai no tā nebija
                glābiņa, šis klusums bija arvien mocošākais. Viņa
                pagriezās ar muguru pret logu, pievēra to ciet, lai ārā uz
                ielas nedzirdētu to, kas nāks...</p>
                <p>— Ērik, kādēļ tu dusmo? — Gaida klusi jautāja.</p>
                <p>Viņš neatbildēja. Tā bija pavisam slikta zīme.</p>
                <p>Viņa piegāja pie Ērika gultas galvas gala un bailīgi
                uzlika roku uz viņa pleca.</p>
                <p>— Kas tev atkal ir? — viņa lēni jautāja.</p>
                <p>— Lūdzu, liec jel mani mierā, velna ragana, vampirs!...</p>
                <p>Jā, nu jau gāja vaļā pēc visiem likumiem, kā katrreiz.
                Gaida gan zināja, ka viņa nevaldāmās dusmas bija nepamatota
                greizsirdība, bet viņas sirds bija tīra, un, uzskatot
                viņa paša iedomātās trakās dusmas, viņa nevarēja
                savaldīt nervozus smieklus.</p>
                <p>— Tu esi traks! — viņa teica, smieklos raustīdamās.</p>
                <p>— Ko? Tu mani vēl lamāsi! Tu mani vēl izsmiesi! —
                Ēriks stāvus uzlēcis kliedza.</p>
                <p>Gaida atkāpās soli atpakaļ un savilkās maza maziņa.
                Bet, viņu uzskatot, tā nevarēja apturēt smieklus.</p>
                <p>— Tu manā klātbūtē norunāsi satikšanos — un es lai
                to mierīgi noskatos kā nelga! — Ēriks, aiz dusmām
                trīcēdams, kliedza.</p>
                <p>— Ha—ha—ha! — Gaida iesmējās pilnā kaklā, tik
                absurds, nejēdzīgs viņai likās šis pārmetums. Viss viņas
                augums raustījās nevaldāmos smieklos.</p>
                <p>— Bezgode, padauze! Tu mani vēl izsmej!... viņš
                sagrāba viņu pie rokas un spieda savus pirkstus viņas
                miesā.</p>
                <p>Viņa aiz sāpēm būtu varējusi kliegt, bet nervozie, nepārspējamie </p>
                <pb/>
                <p>smiekli viņu smacēja nost. Viņa arī tos
                vairs nelūkoja savaldīt un smējās, smējās raustīdamās.</p>
                <p>— Velns nolādētāis!... Ēriks šņāca un ar sparu svieda
                Gaidu projām. Viņa uzkrita uz gultas, un viņai
                smiekli pārgāja tikai tad, kad tā neredzēja viņa trakās
                dusmās pārgriezto seju. Tad viņa dzirdēja, ka Ēriks
                smagi iekrita savā gultā un šņukstēja.</p>
                <p>— Dēliņ, kas te ir? — Viļņa kundze ar sveci rokā,
                galvu pa durvīm pabāzusi, saldi žēlā balsī vaicāja.</p>
                <p>— Ej tu pie velna! — Ēriks uzlēca no gultas un aizcirta
                durvis Viļņa kundzei deguna priekšā.</p>
                <p>Gaida klausījās, seju gultā paslēpusi, un priecājās, ka
                Ērika uzmanība acumirklī vērsta uz citu pusi. Kādu brīdi
                valdīja klusums. Bija dzirdams, ka Viļņa kundze nokāpa
                lejā pa trepēm.</p>
                <p>— Ej gulēt, ko tu pūsti, maita...</p>
                <p>Gaida manīja, ka Ēriks viņu paspēra ar kāju, ne visai
                sāpīgi. Viņa uzelpoja atvieglota, viņa zināja — tagad
                negaiss bija pāri... Viņa piecēlās un, bez trokšņa noģērbusies,
                ielīda savā gultā.</p>
                <p>Ēriks ar lielu troksni izmētāja savas drēbes pa visu
                istabu un tad iegūlās otrā gultā, kas stāvēja pie pretējās
                sienas. Lampu tas atstāja degot. Gaida nedrīkstēja piecelties
                to nodzēst.</p>
                <p>Otrā rītā Ēriks piecēlies noteica Gaidai, lai viņa zināmā
                stundā ierodoties Rīgā, stacijā, viņš no pilsētas vairs
                šurp nebraukšot, bet taisni uz mājām.</p>
                <p>— Labi. — Gaida īsi atteica.</p>
                <p>Nelīdzēja ne mātes, ne tēva pierunāšana palikt vismaz
                līdz piektdienai, Ēriks palika pie sava un bija tāds
                sabozies, it kā nokaunējies. Vīra māte ļaunuma cēloni
                redzēja vedeklā un to ar acīm vai apēst būtu gribējusi.</p>
                <pb/>
                <p>Gaida zināja, ka te nelīdzēja nekāda taisnošanās, vaina
                tikpat būs viņas. Padzērusi kafiju, viņa aizskrēja pie
                Balvas atvadīties. Raudādama viņa izstāstīja vakarējo
                notikumu.</p>
                <p>— Mans Albs arī ir greizsirdīgs, bet tik traks gan viņš
                nav. — Balva sacīja un ļoti nožēloja Gaidas piepešo
                aizbraukšanu.</p>
                <p>Pēcpusdienā Gaida sēdēja Rīgas stacijā, un gaidīja
                savu vīru.</p>
                <p>Otrs zvans jau atskanēja, kad viņš aizelsies atskrēja.
                Abi iesēdās vagonā un, ne vārda nerunādami, brauca
                mājās. Gaida zināja, ka arī klusēšanas posmam ir savs
                mērs: dažreiz tas vilkās dienām, dažreiz — nedēļām...
                tad pamazām Ēriks sāka runāt pa vārdam. Gaida tur
                nekā nevarēja darīt, vajadzēja gaidīt, kamēr viņam ar
                laiku pārgāja.</p>
            </div>
            <div type="chapter">
                <head>9
                BURVĪBAS LOKS</head>
                <p>Vasara gāja uz beigām. Augusta vidū Vunšu diviem
                vecākiem bērniem bija jāsāk iet skolā, un abas mācītāju
                ģimenes aizbrauca no Liepkalnes uz Mazpili.</p>
                <p>Gaida bija mierā. Liepkalnē viņa nejutās kā savās
                mājās; viņai šeit nebija pat savas saimniecības, jo viņi
                ar Ēriku dzīvoja pansijā pie Vunšiem. Viņa staigāja pa
                laukiem, pa mežiem, gan ar bērniem, kādreiz ar Ēriku,
                retāk ar Vunša kundzi, kas pastāvīgi bija aizņemta ar
                bērniem un saimniecībā: savas bezdarbības dēļ Gaida</p>
                <pb/>
                <p>kaunējās no Vunša kundzes un izbēga no tās. Bieži viņa
                pavadīja dažas mierīgi laimīgas stundas kopā ar Ēriku,
                kopīgi pārrunāja par viņa darbiem un nodomiem. Visu
                vasaru viņš strādāja pie kāda projekta par reliģijas
                mācības reformēšanu skolās. Vunšs bija par reliģijas
                skolotāju vairākās skolās, un Ērikam bieži gadījās ar
                viņu runāt par šo lietu, un tā radās Ērikam nodoms atrast
                reliģijas mācībai citus pamatus. Jau no pašiem
                skolas gadiem viņā bija pamodusies liela interese vispār
                par reliģiskiem jautājumiem, kādēļ arī viņš pret vecāku
                gribu bija palicis pie sava — studēt teoloģiju.</p>
                <p>Viņš ar lielu sirsnību ķērās pie sava amata pildīšanas,
                izstrādāja rūpīgi svētrunas pēc sava paša ieskatiem,
                neturēdamies pie vecā šablona, ne mācītāju balss modulācijas
                priekšnesumā, kas viņam arvien bija izlikusies
                dīvaina, ne satura ziņā visai stingri turēdamies pie
                bībeles tekstiem. Viņa ideāls bija — būt cilvēkam starp
                cilvēkiem, runāt cilvēcīgi saprotamā valodā — no sirds
                uz sirdi, neapmiglojot tukšus vārdus ar mīklainiem,
                savārstītiem teikumiem un līdzībām...</p>
                <p>Bieži Ēriks ieslēdzās viens pats savā istabā veselām
                dienām, izstrādāja plānus un projektus plašiem reliģijas
                reformācijas nodomiem, rakstīja un rakās grāmatās... 
                tad atkal īgni meta visu pie malas — aiz avotu
                trūkuma; tādam lielam, plašam darbam vajagot bagātīgas
                bibliotēkas, archīva. Viņš sapņoja kādreiz braukt
                uz ārzemēm studēt protestantisma vēsturi... viņš atrada
                savā laikā analogas parādības, kas, kā viņam likās,
                brēca pēc jaunas reformācijas. Mācītāja profesija viņam
                drīz likās par nepietiekošu un šauru savu ideju mērķiem,
                un viņš jau sāka gudrot, kā to drīzumā mest pie
                malas. Viņš to varēja, tēva līdzekļi to atļāva; un ne tādēļ </p>
                <pb/>
                <p>viņš, bagātā Viļņa vienīgais dēls, bija studējis teoloģiju,
                lai apmierinātos ar kādu mazu mācītāja vietiņu.</p>
                <p>Gaida ar prieku redzēja Ērika lielo interesi par savu
                darbu un viņa ņēma dzīvu dalību: palīdzēja kārtot materiālus,
                izrakstīja aizzīmētās vietas un uzklausījās viņa
                dedzīgās refleksijās.</p>
                <p>Pēc pēdēja negaisa plosīšanās jūrmalā Gaida ar Ēriku
                dzīvoja Liepkalnē samērā mierīgi. Ēriks rūpīgi nodevās
                savas draudzes pienākumiem, strādāja gar savām
                teoloģiskām idejām, pētīja jaunākos darbus teoloģijā,
                bieži kopā ar Gaidu. Bet pa lielākai daļai Gaida bija viena
                un dažreiz nezināja, ko ar savu laiku iesākt. Kādreiz
                viņu pārņēma ilgas pēc Randavas, pēc savējiem, bet,
                kad viņa par to ieminējās Ērikam, tad viņš saskaitās un
                atkal ilgu laiku staigāja kā mēms. Gaida zināja, — viņš
                domāja, ka viņa cer tur satikties ar savu pirmo mīlestību,
                un no tā viņš baidījās. Gaidai bija jāapmierinās. Pa
                reizei atbrauca kāds no viņas brāļiem un māsām, padzīvoja
                kādas dienas, tad sāka garlaikoties un atkal
                aizbrauca.</p>
                <p>Tagad viņa bija atkal savā mājoklī Mazpilī un kopā
                ar Ilzi un Tillu rīkojās ap nākamās ziemas dzīves iekārtošanos.
                Ilze pašlaik bija iebraukusi no Randavas, kur
                kopā ar mācītāja Gobas kundzi bija sagatavojušas ziemai
                visādus konservus un ievārījumus. Ilze ar Tillu
                abas pa vasaru bija mainījušās atvaļinājumā un nu,
                atpūtušās, žirgtas atgriezās pie darba.</p>
                <p>Arī Ērikam bija apnikusi pastāvīgā braukāšana gandrīz
                ikdienas no Mazpils uz Liepkalni, un viņš priecājās,
                ka šeit mājās varēšot labāk strādāt savu darbu, labāk
                koncentrēties.</p>
                <pb/>
                <p>Māja bija drīz iekārtota. Mazajā saimniecībā kalponēm
                pašām bija maz darba, un Gaida atkal sajuta bezdarba
                mocošo garlaicību. Viņa sāka vairāk interesēties
                par Ērika draudzes darīšanām, bieži viņai gadījās iepazīties
                ar cilvēku ciešanām, nabadzīgu bērnu postu. Tur
                bija daudz kas darāms, un tur viņa gribēja atrast sev
                darba lauku.</p>
                <p>Balva ziņoja par dēla piedzimšanu. Tas atkal Gaidā
                saviļņoja vecās, neapslāpējamās ilgas. Viņai šķita, ka viņu
                attiecības ar Ēriku tagad bija pietiekoši labas, un
                kaut gan viņa ļoti kaunējās, taču viņa atkal gribēja
                Ērikam runāt — par to pašu...</p>
                <p>Kādu vakaru, kad abi pēc kopīga darba sēdēja Ērika
                rakstāmā istabā un mīļi sarunājās, Gaida apkampa
                Ērika kaklu un karsti lūdza, lai viņš reiz pildītu viņas
                vēlēšanos...</p>
                <p>— Tam vēl ir laika diezgan, — Ēriks dzestri atbildēja,
                — Jautājums par pēcnācējiem ir ļoti svarīgs, pret to
                jāizturas apzinīgi. Tev ir tā naīvā iedoma, ka — tiklīdz
                mums būs atvase, būs visa mūsu laulība kārtībā. Mani
                ieskati ir citādi: mums vispirms pašiem ar sevi ir jātiek
                skaidrībā, un mēs vēl tālu esam no tā. Varbūt tikai pēc
                gadiem mēs varēsim spriest par to un uzņemties uz sevi
                morālisko atbildību par saviem pēcnācējiem. Tagad
                nekādā ziņā vēl ne. Vismaz es sajūtu, ka mums vēl
                daudz jāstrādā pašiem pie sevis un pie savu kopējo attieksmju
                nolīdzināšanas. Es sajūtu, ka bērns mūsu laulības
                konfliktus sarežģītu vēl vairāk.</p>
                <p>— Es sajūtu, ka ar to lielākā daļa konfliktu zustu mūsu
                laulībā, — Gaida nedroši protestēja, baidīdamās viņu
                sakaitināt.</p>
                <p>— Maldīgas domas. Mēs vispār redzam dzīvē, ka bērni</p>
                <pb/>
                <p>ir tikai nepārraujamas saites starp vecākiem. Vai tev
                nekad nav ienācis prātā, ka mēs kādreiz varētu šķirties?</p>
                <p>— Nē. — Gaida it kā izbrīnījās.</p>
                <p>— Bet man gan. Tagad mēs vēl zināmā mērā esam
                brīvi, bet, līdz mums būs kāds bērns, tad jau mums
                būs jāievēro arī bērns kā īpatnis un mums būs pienākumi
                pret viņu. Šķiršanos es atzīstu par gluži neiespējamu,
                ja ir bērni. Tālab, Gaida, mēs nogaidīsim,
                vai mūsu laulība izrādīsies par dzīvības spējīgu.</p>
                <p>— Tādos prātojumos neietilpst dzīva cilvēka jūtas,
                nedz arī dzīve. — Gaida sāka kļūt nepacietīga.</p>
                <p>— Bet cilvēkam vajag apzinīgi izturēties pret saviem
                pienākumiem, un es gaidu, kamēr nāks tā mīlestība
                mūsu starpā, kas dod tiesības uz pēcnācējiem... Es tevi
                mīlu — kaislīgi, to tu zini, — Gaida, — viņš satvēra
                viņas roku. — Tu mani?... bet kā lai es zinu, kā tu
                mani mīli... Ēriks ar rūgtumu nobeidza.</p>
                <p>Gaida sakaitināta izrāvās no viņa un piecēlās.</p>
                <p>— Kā es tevi mīlu? Kā lai es to izskaidroju, es pati
                nezinu.</p>
                <p>— Tas noskaidrosies pats no sevis — ar laiku.</p>
                <p>— Ak, kaut tu tik daudz negudrotu, bet vairāk klausītu
                savai iekšējai sirds balsij, — tas ir pareizākais.</p>
                <p>— Tu domā? — viņš uzskatīja Gaidu caururbjošu
                skatu.</p>
                <p>— Jā, es tā domāju, es tā sajūtu.</p>
                <p>— Bet tā tikai dara sievietes, — seko savām sajūtām,
                sirds balsīm un tamlīdzīgām iedvesmām, ne tā vīrieši...</p>
                <p>— Tātad mūsu starpā saprašanās un harmoniska dzīves </p>
                <pb/>
                <p>noskaņošana nav iespējama? — Gaida iekaisusi krita
                starpā. — Kur tu biji agrāk ar savu spriedumu, —
                kad tu brīvprātīgi iegāji šajā laulībā?</p>
                <p>— Tā bija liela maldīšanās — sekot savām kaislībām.</p>
                <p>— Tā? Un tagad lai es divkārt ciešu tavas kaislības
                maldu dēļ? Ha! — tu esi šausmīgs egoists — kā visi vīrieši.
                Tu vari rotaļāties ar otra cilvēka likteni pēc saviem
                ieskatiem. Bet ka šim otram cilvēkam, kuru tu esi
                saistījis ar sevi, arī var būt kāda iekšēja dvēseles dzīve,
                par to tev nav daļas. Es — neesmu nekas, man jāgaida,
                pie kāda izlīguma tu nāksi ar savu es, un tam man jāpiemērojas.
                Saki, vai tas nav absurds? Vai tas jel kad
                ir iespējams, ka divi cilvēki taptu gluži viens? — manāms
                iekarsums bija dzirdams Gaidas pēdējos vārdos.</p>
                <p>— Jā, tik naīvs es esmu, ka sapņoju par — pilnīgu
                dvēseles kopībai sublimētu vienlaulību. Tas mans ideāls,
                pēc visa tā, ko esmu pārdzīvojis, pārcietis... Ko tu
                zini, ko es, kā vīrietis, esmu izcīnījis... Viņa balss aprāvās,
                viņš aizgriezās.</p>
                <p>Abi brītiņu klusēja, tad Gaida atkal uzsāka mierīgāk:</p>
                <p>— Ka tu esi arī iekšķīgi cietis un cīnījies gar šiem
                konfliktiem, kuru dēļ ciest, es domāju, piekrita līdz šim
                tikai sievietei — to es dziļi cienīju, bet — tavs pilnīgas
                dvēseles kopības ideāls, man šķiet, ir tikai — mācītāju
                ideāls. Ne uz šādiem abstraktiem prātojumiem dibināma
                kopdzīve starp vīru un sievu... jā, es pat negribu, es
                nepielaistu, ka otrs cilvēks ar visu varu gribētu spiesties
                iekšā manā dvēseles vientulībā. Ir vietas, brīži, domas
                un jūtas, kur es gribu būt pilnīgi viena, jo nav taču</p>
                <pb/>
                <p>otra cilvēka, kas būtu otrs — es pats. Tas ir tik vienkārši
                saprotams, vai ne?</p>
                <p>Ēriks noliegdams pakratīja ar galvu.</p>
                <p>— Mēs, Gaida, runājam katrs savā svešā valodā.</p>
                <p>— Labi. Lai tas paliek, runāsim saprotamāk. — Cik es
                redzu un esmu novērojusi visu šo laiku, — tu nevari
                samierināties ar to, kas es biju līdz mūsu laulībai, tu —
                esi greizsirdīgs uz manu pagātni, uz katra soļa tā tev
                nāk prātā. Vai tas nav mežonīgi egoistisks domāšanas
                veids? Vai tu jel reiz manai pagātnei esi licis savu kā
                pretstatu? Vai tev nekad nav ienācis prātā, ka tāpat es
                varētu rakņāties tavā pagātnē... to nosodīt man daudz
                dibinātāki iemesli nekā tavējie. Un ja nu mēs sākam
                viens otru nīst un vajāt pagātnes dēļ, kas taču nav grozāma,
                — tad kompromisa mūsu starpā nevar būt.</p>
                <p>— To es taisni arī domāju.</p>
                <p>— Ā, tā ir cita lieta. Es no savas puses solīju — aizmirst
                tavu pagātni un ticēju tev, ka tu būsi jauns cilvēks;
                es pati daru visu, lai kāds kompromiss būtu iespējams,
                bet tu man nepalīdzi, tu jauc katru labu nodomu,
                tu sarūgtini mani, mana sirds nocietinās pret tevi.</p>
                <p>Gaida apklusa, viņas balss trīcēja.</p>
                <p>— To es jau redzu, un tādēļ es — baidos mūsu saites
                padarīt par nesaraujamām .</p>
                <p>— Kaut tu jel mazāk — baidītos!</p>
                <p>Viegla nicināšana skanēja šajos Gaidas vārdos. Ēriks
                klusēja.</p>
                <p>— Es gribu visu labu, — Gaida it kā gribēja izlabot
                savus pēdējos vārdus, — un es gribu no visas sirds, tikpat
                godīgi kā mūsu laulības pirmajās dienās...</p>
                <pb/>
                <p>Ilgi viņi vēl runāja par šo pašu sāpīgo lietu. Viņi sajuta,
                ka katram no viņiem ir sava taisnība, kuras cēlonība
                bija katram paša sevī, bet tā nevarēja kļūt par kopīgu
                ieguvumu.</p>
                <p>Pie kaut kāda gala izlīguma viņi nenāca arī šoreiz.</p>
                <p>* * * </p>
                <p>Septembra sākumā Purmali klusi nokristīja savu
                otro dēlu — Imantu. Korinna ar dakteri Strautu bija
                kūmās. Arī Anita bija kristībās. Gaida ar Anitu, abas
                satiekoties, sajuta neveiklību, abām ienāca prātā viens
                un tas pats... Labprāt Gaida būtu sirsnīgi izrunājusies
                ar savu bērnības draudzeni, bet nevedās. Pie sevis
                viņu aicināt Gaida neuzdrošinājās — Ērika dēļ.</p>
                <p>Toties sirsnīgāk Gaida satikās ar Korinnu. Kādu dienu
                Korinna atbrauca pie Gaidas uz Mazpili.</p>
                <p>Gaidas sirds no visa pārdzīvotā bija tā pārsāpējusi,
                ka viņa bija priecīga, ka varēja to atvieglot sirsnīgā
                sarunā ar draudzeni; vaļsirdīgi viņa tai atklāja vienu
                daļu no savām ciešanām.</p>
                <p>Korinna uz to atsaucās ar lielāko sirsnību. Viņa izstāstīja
                Gaidai visu, no kā Gaida dabūja zināt, ka arī Korinnas
                laiks bija pienācis, — viņa bija iemīlējusies Borisovā.
                Gaida, to dzirdot, izbijās. Viņai šāds fakts likās
                traģisks. Korinna viņu mierināja, ka Borisovs arī
                viņu mīlot, un, ja šī mīlestība izrādīšoties par tādu, kādu
                viņi abi to domājot, tad viņš šķiršoties un viņi iešot
                kopā — brīvā laulībā.</p>
                <p>Gaida no sava tagadējā viedokļa lūkoja pārliecināt
                Korinnu — aizmirst Borisovu, jo viņa nekā laba nesagaidīja </p>
                <pb/>
                <p>no šādas mīlestības grūto sarežģījumu dēļ, kādi
                bija paredzami. Tas Gaidai neizdevās — uz visu Korinna
                zināja atrast pretrunu. Borisova bērnus viņa audzinot
                jau trešo gadu, un viņa esot īstā audzinātāja, pati māte
                par bērniem neliekoties ne zinot, Korinna šos bērnus
                esot iemīlējusi kā savus.</p>
                <p>Gaida redzēja, ka veltīgi ir ar vārdiem lūkot pārliecināt
                draudzeni. Viņa pārmeta sev, ka negribēja nākt
                Korinnai pretī ar tādu pašu atklātību kā Korinna viņai.
                Tā zināja, ka viņas stāstam būtu pavisam citāds iespaids
                nekā līdzšinējiem padomiem un prātojumiem; viņa arī
                zināja, ka Korinnas daiļuma pilnajā dvēselē viņa atradīs
                saprašanu. Pēdīgi viņa arī izstāstīja visu...</p>
                <p>Korinna bija dziļi satriekta no šī sievietes dvēseles
                stāsta. Tas bija vairāk, nekā viņa līdz šim bija pārdomājusi
                savos prātojumos.</p>
                <p>— Kā redzu, tad es tikai vēl esmu pie sievietes mīlestības
                dzīves pirmā posma, — Korinna atzina, — kā
                tas tālāk atrisināsies, — kas to lai zina... Pēc visa tā,
                ko es no tevis, Gaida, dzirdēju, es neapņemos neko iepriekš
                noteikt. Es mīlu, jā, un es manu, ka manī ar
                katru dienu aug kāda vara. Vai es to pārspēšu, jeb tā
                pārspēs mani, un, cik ilgi turēs manas teorijas, — to
                nezinu...</p>
                <p>Korinna domīga atslēja galvu rokās. Gaida viņu vēroja
                kādu brīdi, tad teica:</p>
                <p>— Arī tevī, kā redzu, kā katrā sievietē ir jau iesakņojies
                pārsmalcinātas mīlestības kults. Normāla vīrieša
                dzīvē mīlestība reti kad spēlē likteņa noteicējas lomu,
                turpretim sievietēm tas ir vispār likums. Mums, sievietēm,
                vajadzētu egaumēt, ka mīlestība ir tikai dzīves</p>
                <pb/>
                <p>daiļums, bet ne visa dzīve, un arī ne dzīves vidus punkts
                un nekādā ziņā ne viņas mērķis.</p>
                <p>— Jā gan, jā gan, bet — vispirms ir jāizjūt pilnībā šī
                elementārā vara, — tad var iegaumēt... Korinna smaidīja.
                Un viņas smaidā Gaida redzēja pazīstamas ilgas...</p>
                <p>— Labi. Izjūti, bet — lai iet kā iedams, neņem traģiski,
                pēc sievietes paraduma.</p>
                <p>— Bet tu — ko tu pati dari?</p>
                <p>— Es? Es domāju — es tev derētu par pierādījumu,
                kā vajag mīlestību ņemt.</p>
                <p>— Bet kādas ir sekas?</p>
                <p>— Pie tām es neesmu vainīga. Drīzāk Ķīnas mūri kritīs
                nekā vecie aizspriedumi, tie ieauguši mūsos no mazotnes,
                ne manī, nē, — es esmu brīva, es neciešu savas
                pagātnes dēļ, es nejūtos aptraipīta, jo darīju tā, kā mana
                sirds man lika, un nekad es to neesmu nožēlojusi. Manai
                nākotnei nestāvētu pagātne ceļā, bet — mans vīrs.
                Ka es devos tagadējā parastā laulībā, tā bija kļūda.
                Mans vīrs ir mācītājs, tas citādi nebija iespējams. Un
                es biju tik naīva, ka turēju viņa lielās mīlestības varu
                par visspēcīgu. Tagad es zinu, bet tagad ir par vēlu.
                Liec vērā visu to — nedari tā... Kā es, mīļā Korinna,
                gribētu visus tos pārdzīvojumus ieliet tavā sirdī, lai tu
                tos sajustu un spētu izsargāties, kaut tikai no kādas
                mazas daļiņas ciešanu, ar kurām ir katras sievietes mīlestība
                tik bagātīgi apveltīta. Mīlestība — ir sievietes
                bezgala mocība. Kā es ienīstu visu to, ko vīrieši sauc
                par sievietes mīlestību... Sievietības galvenās pazīmes
                ir — smaidi, asaras... Smaidīt, kad sirds iekšā raud...
                Raudāt, kad varbūt, sirds priekā gavilē... arvien izlikties,
                liekuļot, mānīt, melot, — tas ir sievietīgas sievietes
                uzdevums. Un vēl — panest bez kurnēšanas vīriešu </p>
                <pb/>
                <p> pārestības, ciest bezgala netaisnību... ciest un tikai
                ciest — tā ir vienīgā privilēģija, ko vīrieši atstāj sievietēm.
                Diezgan! Jā, diezgan ciests!... Paldies Dievam,
                mani vēl dzīve nav saēdusi, mani vēl vīrietis nav nomācis.
                Un, ja es vīrieti mīlu, tad es prasu, lai viņš manās
                ciešanās dalās un ne tajās rakņājas ar sadistisku
                prieku. Visi vīrieši ir — sadisti, zināmā mērā, un sievietes
                — mazochistes. Tā tas harmoniskai seksuālai kopībai
                saderas, vai ne? Tu esi mediķe, tev jāzina labāk nekā
                man.</p>
                <p>Korinna pakratīja atraidīgi galvu.</p>
                <p>— Tu saki nē. Es arī saku, — lai velns parauj šādas
                visādas perversas mīlestības tradicijas. Ja sievietēm,
                kaut cik ir pašcieņas un cilvēka cieņas, tad viņas nedrīkst
                vairs dancot pēc vīriešu brīnumstabulītes. Vīriešiem
                tagad vairs nav vaļas gudrot par mīlestību. Bet
                mēs, sievietes, dažbrīd nezinām, ko ar savu laiku iesākt;
                vai tad nu nebūtu reiz pienācis laiks, ka mēs ķeramies
                pie šī jautājuma pārspriešanas, kas taču pirmā kārtā
                interesē mūs pašas. Tas ir lauks, kurā jaunu ceļu laušana
                piekrīt mums. Korinna, klausies manī, visu to es
                esmu sāpīgi izjutusi un izdomājusi, pirms pie šāda atzinuma
                nākusi.</p>
                <p>— Bet pirms es pie kāda atzinuma gribu nākt, — man
                arī pašai ir — pirms jāizjūt, — Korinna, neticīgi smaidīdama,
                atbildēja.</p>
                <p>— Tas lūk, ir tas burvības loks, kurā mēs visas mirstīgās
                griežamies, un katrai jāiet šis ceļš, neviena netic,
                pirms nav izbaudījusi visu rūgtumu līdz malām. Izmist
                es varu par sievieti!... Ej, ej savu ceļu, to es tev
                nevaru liegt, bet paliec uzticīga sev, neļauj sevi nomākt
                ārējiem apstākļiem, un vismazāk — aizspriedumiem,</p>
                <pb/>
                <p>un, ja arī tu kādreiz ko nožēlo, tad ej pāri tam, — radi
                jaunu laimi... dzīvo nākotnē, ne pagātnē.</p>
                <p>— Par to tu vari būt droša, ka es nevienam citam
                neprasīšu pēc tiesībām uz laimi.</p>
                <p>Ēriks pārnāca un izjauca draudzeņu sarunu. Ar citādām
                acīm tagad Korinna viņu uzlūkoja. Viņa nenosodīja
                viņu, jo arī viņš bija cietējs — tās pašas mīlestības dēļ.
                Viņai bija žēl Gaidas, žēl arī Ērika; bet to viņa sajuta,
                ka šeit mācīt, padomus dot, viņa vēl nevarēja, šeit viņa
                varēja tikai pati mācīties. Ar cienību tā klusēja un vēroja 
                kādas jaunas laulības dzīves pirmo posmu, un atkal
                viņu pārņēma mistiskas bailes no tagadējās laulības
                nepilnīgā veida. Viņai nāca prātā — agrā bērnība, viņas
                mātes ciešanas līdz viņas laulības šķiršanai: vēl tagad
                māte cieta no tās, jo viņa jutās kā izstumta no sabiedrības.</p>
                <p>Trīs dienas Korinna palika pie Gaidas Mazpilī, tad
                aizbrauca uz Rīgu pie savas mātes.</p>
            </div>
            <div type="chapter">
                <head>10
                BANKROTS</head>
                <p>Jau trešo gadu Gaida ar Ēriku dzīvoja Mazpilī. Pēdējos
                divi gados viņu dzīvē bija notikušas lielas pārmaiņas.
                Jau otru gadu Ērika māte dzīvoja Mazpilī pie dēla.
                Vecais Vilnis bija miris. To kādu vakaru atrada nošāvušos
                savā rakstāmā istabā.</p>
                <p>Jau labu laiku priekš Viļņa nāves gāja apkārt baumas
                par viņa veikala satricināto stāvokli. Baumas likās apstiprināmies, </p>
                <pb/>
                <p>kad vecais Vilnis galīgi sanīdās ar Purmalu,
                un Purmals meta advokātūru pie malas, pilnīgi
                nododamies saviem lielajiem rūpniecības uzņēmumiem.
                Kamēr Purmala un Co. veikals plauka un attīstījās par
                lielāko konkurētāju rūpniecības pasākumu līdzās vecajam
                primitīvajam Viļņa veikalam, pēdējais sāka jo dienas
                nīkuļot. Sākumā gan Vilnis negribēja ticēt un ievērot
                nopietnās draudu zīmes, viņš lūkoja ņemt lietu no
                jocīgās puses, zobojās par Purmala un komp. spekulātīviem
                pasākumiem, bet pamazām viņš apklusa, kad sāka
                manīt sava veikala gaitā vienā otrā vietā pa robam:
                pasūtinājumi vairs neauga kā agrākos gados, tie sāka
                pat mazināties; no lauciniekiem, lauksaimniecības mašīnu
                noņēmējiem, sāka atskanēt visādās variācijās sūdzības
                par māšīnu pārmērīgo dārdzību un neizturību;
                nācās iet pat pie tiesas par negodīgiem tirdznieciskiem
                paņēmieniem, nācās samaksāt lielākas un mazākas soda
                naudas, tiesas izdevumus, un — izdevumi auga, ienākumi
                mazinājās. Tad bija atskanējušas draudīgas balsis
                jau no acīgās preses. Te radās jauni izdevumi: vajadzēja
                maksāt ikgadus kārtīgas kontribūcijas naidīgajai
                presei, lai apklusinātu šīs balsis, bet ne katrreiz
                ar šiem mesliem vēl pietika. Lai turētu presi kapitāla
                kalpībā, aizsietu viņas visredzīgās acis, vajadzēja likt
                tajā atskanēt tūkstoš mēlēm — reklāmām, bet nepietika
                arī ar sludinājumiem... Tā prese, tā preses brīvība!
                Pret to jau sen Vilnis ar biedriem grieza zobus, bet tas
                neko nelīdzēja, vajadzēja iet līdz laika garam. Viņš bija
                dzirdējis, ka šis jaunākais nelāga paradums — kapitālistiskās
                operācijas turēt saziņā ar presi — bija ieviesies
                mūsu svētītajā zemītē no ārzemēm, sevišķi no Francijas,
                un tas viņam imponēja. Ilgi vecais Vilnis bija</p>
                <pb/>
                <p>gudrojis, kā novērst visas šīs preses nebūšanas, kamēr
                pēdīgi kādā bezmiega naktī pār viņu bija atkal nākusi
                viņa ģeniālā veikalnieciskā iedvesma — dibināt pašam
                savu laikrakstu „lielā stilā" ar nosaukumu Tautas labklājība.
                Lai atsvabinātu laikrakstu pavisam no liekajiem
                rediģēšanas izdevumiem, viņš bija izgudrojis tādu
                kārtību: uzņemt tikai rakstus, par kuriem tiek maksāts
                klāt. Tā bija daudz prātīgāk — mana lapa, tava
                nauda — drukā, ko gribi: vai par zivju ķeramiem motoriem,
                sprāgušu zirgu ādu miecēšanas rūpniecību, vienas
                kases priekšrocībām pret daudz citām un tā tālāk.
                Veicināt tautas izglītību un attīstību ar presi, tas viņam
                izlikās lielākais naivākais ideālisms, kas bija pielaižams
                gan sākumā, kamēr abonenti sazvejoti, bet nekādā
                ziņā vēlāk, kad avīžniecības veikals jau pilnos ziedos
                un tauta pieradināta pie sava tradicionālā organa,
                pie kura tā turas un ne akla neatlaižas. Diezgan jau tā
                tauta ir lutināta ar visādiem sabiedriskiem rakstiem
                un citādu gara barību, lai nu mācās baroties ar sludinājumiem.</p>
                <p>Bez tam veikala vadībā bija radušies citi lieki izdevumi,
                par kuriem agrāk ir nesapņoja. Veikala aģentiem,
                lietpratējiem, gandrīz vai ik mēnešus bija jāsamaksā
                lielākas komisijas naudas ārzemju ceļojumiem. Tas viss
                prasīja Viļņa veikalam lielas naudas summas. Savu pašu
                lietpratēju aģentu vietā Vilnis sāka apmierināties ar
                ārzemnieku aģentiem un ticēt viņu iegalvojumiem, viņu
                elastīgajam komerciālajam goda vārdam. Svešie aģenti
                raudzījās tikai uz savas tēvzemes labumu un peļņu, bet
                visvairāk interesējās par saviem komisijas procentiem
                un šmauca lielrūpnieku Vilni bez žēlastības: piegādāja
                viņam vecas, ārzemju noliktavās nogulējušās zemkopības </p>
                <pb/>
                <p>mašīnas un rīkus, kas tur jau sen bija izbrāķēti,
                jaunu, labāku sistēmu dēļ, un no lietošanas izņemti.</p>
                <p>Tirdzniecības eksporta nozarē daži tālredzīgāki veikala
                biedri aizrādīja uz nepieciešamu vajadzību dibināt
                pašiem ārzemēs savas aģentūras, lai ārzemju aģentu,
                starpnieku, procenti paliktu pašu zemē. Bet tās bija utopijas,
                par kurām lielrūpnieks Vilnis tikai paraustīja
                plecus.</p>
                <p>Arvien biežāk viņš nogaudās par vecās, patriarchālās
                veikala kārtības maiņu, kur ne sapņot nesapņoja par
                visādiem moderniem izdevumiem, un nauda nāca kā
                spaļi, ka vai ar riekšavām varēja grābt. Visa tirdznieciskā
                mašinērija toreiz bija vienkāršāka, tā neprasīja
                nekādas lielas gudrības, pietika, kad tirgotājam bija
                laba daļa zināmas drosmes un mazliet iniciatīvas. Vecais
                Vilnis jau bija gan ar gadiem krietni iemanījies
                savā veikalā un, kamēr tas bija viens, tikmēr arī viņam
                nebija jāskatās ne pa labi, ne pa kreisi — uz tautiskiem
                pamatiem veikals zēla un plauka.</p>
                <p>Bet posta dienas iestājās varenajam Vilnim, kad jaunie
                „vilnīši", kā viņus dēvēja, cēlās un vēlās viņam pār
                galvu pāri. Sākumā viņš gan bija tikai pasmaidījis par
                tādiem „konkurentiem", — tos viņš izputinās kā sēnalas!</p>
                <p>Pēc vecas veikalnieka gudrības viņš zināja, ka vajag
                tikai nogaidīt krizi, varbūt kādus gadus atsacīties no
                peļņas, pietikt no veciem krājumiem, bet par gala uzvaru
                viņš bija drošs. Viņš redzēja arī, ka viens otrs
                jauns pasākums palika pusceļā, nepabeigts; dažs labs
                uzņēmīgs gars aplauza pārdrošos ragus, bet tomēr —
                trešais un ceturtais izturēja cīņu ar viņu, visvareno
                Vilni, un vecajam tautiskajam, absolūtajam rūpniecības
                monopolam sāka draudēt nopietnas briesmas no</p>
                <pb/>
                <p>daudzgalvainās hidras... Tie visur spiedās iekšā ar
                visu varu nekaunīgākā kārtā: izspeciālizējušies katrs
                savā nozarē, tie nepaļāvās vairs uz svešajiem aģentiem,
                bet paši braukāja apkārt pa visām malām ārzemēs, izokšķerēja
                visus kaktus, kur lietderīgākas, parocīgākas
                jaunāko sistēmu mašīnas pērkamas, atveda paraugus,
                izmēģināja, un tad atkal izklīda pa visām tēvzemes ārēm,
                savu pārbaudīto preci piedāvādami. Sākumā viņos klausījās
                maz, jo uzticība pret veco Viļņa firmu likās nesatricināma.
                Taču vienam otram balmutīgākam aģentam
                izdevās iegalvot savu preci, — un tā jau tikai viņam
                vajadzēja. Drīz izrādījās, ka jaunajiem ir taisnība,
                un uzticība pamazām sāka pret viņiem rasties.</p>
                <p>Tas bija tai laikā, kad Ēriks pēdējo gadu studēja un
                tēvs viņu atkal un atkal bija lūkojis piedabūt atstāt
                teoloģiju un iet uz kādu laiku Oksfordā vai Glazgovā uz
                ātru roku izstudēt visvajadzīgākās tirdzniecības zinības,
                — bet, kā jau zināms, — veltīgi. Un vecā vīra galva
                kļuva arvien smagāka no rūpēm un sāka nosirmot. Svētība
                vairs nespraucās iekšā pa Viļņa logiem un durvīm.
                Lielāki zaudējumi nāca viens pēc otra; iekšējā veikala
                sakrišana vairs nebija apslēpjama no veikala tuvējiem
                piederīgiem, vēl tikai ar lielām pūlēm varēja to kādu
                laiku apslēpt no ārpasaules. Tad arī lielrūpnieks Vilnis
                nežēloja naudu dārgiem kažokiem sievai, ja tikai to
                dabūja zināt visa pilsēta, sarīkoja lielas viesības, kad
                viņa ausīs atskanēja šaubu pilnas balsis, restorānos laistījās
                apkārt ar šampanieti, dauzīja traukus, apbēra sulaiņus
                ar dzeramnaudām, — vārdu sakot — svaidījās
                ar naudu pa gaisu, lai tikai nesāktu uzreiz visi pilnā
                kaklā kliegt, ka Vilnis vairs nespēj maksāt.</p>
                <p>Bet pēdējās vētras brāziens nebija atturams, tas nāca </p>
                <pb/>
                <p>un nāca arvien tuvāk virsū Viļņa pāragri nosirmojušai
                galvai. Sevišķi, kad Purmals sastādīja savu lielo
                kompāniju, tad viņš redzēja, ka ilgi vairs nevarēs turēties.</p>
                <p>Kādu dienu viņš bija izmisumā žēlojies savai sievai.
                Tā bija nakts laikā sacēlusi tādu traci ar savām vaimanām,
                ka tikai ar lielām pūlēm viņam bija izdevies
                viņu apmierināt un pārliecināt, ka viss vēl tik ir viņa
                paša aizdomas. Un lai viņas šaubas galīgi izkliedētu un
                uzturētu viņas bagātības ilūziju, viņš bija toreiz viņai
                nopircis to zillapsas kažoka apkakli. To viņa bija uzskatījusi
                par gaišāko pierādījumu, ka Viļņa veikals iet pa
                vecam un forsēdama tā bija renomējusi sava vīra ģeniālo
                veikalnieka prātu. No tās reizes vecais Vilnis kā no
                uguns izsargājās dalīties ar sievu savās rūpēs un atstāja
                to mierīgi dzīvot viņas mūžīgās netraucētas labklājības
                sapnī.</p>
                <p>Dēlam Ērikam nebija ne mazākās saprašanas, nedz
                intereses par veikalu, un tā vecais Vilnis viens pats uz
                saviem pleciem nesa visu smagumu.</p>
                <p>Ar dziļu traģismu viņš noskatījās, kā viss viņa lielais
                mūža darbs uz vecuma dienām sāka irt. Jau tā apziņa
                vien, ka viss neaug tādā pašā proporcijā kā agrāk, bija
                viņam mocoša; bet redzot, ka viss neapturami rit atpakaļ 
                kā no stāva kalna kraujas lejā, — viņš zaudēja
                katru mierīgas apspriešanas spēju: spēra pārsteidzīgus
                soļus vienu pēc otra, krita, atkal pacēlās, sāka tvert pēc
                aizliegtiem līdzekļiem, lai kaut cik spētu noturēties nemitīgajā
                kritumā. Bet tas nāca un nebija apturams.</p>
                <p>Aizpērnā ziemā Viļņa rūpniecības veikala konjunktūras
                tā bija savilkušās, ka kases izrādījās par maksāt
                nespējīgām, un vecā veikalnieka sirds to neizcieta. Vakarā </p>
                <pb/>
                <p>pēc lieliem biržas sarežģījumiem viņš atzina, ka
                nav vairs citas godīgas izejas ka revolvera lode...</p>
                <p>Vecās Viļņa kundzes nervus šī ģimenes katastrofa
                pagalam satricināja. Sākumā likās, ka viņa vīra nāvi
                nepārcietīs, viņa pakrita pie vīra līķa skaļās vaimanās.
                Ēriks, arī pats dziļi satriekts, ar Gaidu stāvēja mātei
                līdzās šaī grūtā brīdī. Vēlāk viņa nogrima indiferentā
                apatijā pret visu apkārtni. Tad viņa atkal saņēmās, aizmirsa
                savas bēdas un savu sāpīgo zaudējumu, un ar
                abām rokām turējās pretī skarbajam likumam, gribēdama
                glābt, kas vēl glābjams. Viņa nevarēja ticēt, ka
                līdz ar vīra nāvi ir zudis viss viņas mājas spožums un
                vara. Bija jāizvācās no lielā, greznā bulvāra dzīvokļa
                un jāatdod ne tikvien viss krāšņais mājas iekārtojums,
                sudrablietas, bet arī visas zelta rotas lietas ar dārgakmeņiem,
                Ēriks nekā negribēja paturēt. Ar pūlēm viņai
                tikai izdevās izglābt no Ērika savu caunādas kažoku ar
                zillapsas apkakli. Kad viss bija aprakstīts, apzīmogots,
                Viļņa kundze uzģērba mugurā kažoku un pārbrauca dzīvot
                pie dēla Mazpilī.</p>
                <p>Vecā Viļņa bankrots arī jauno Viļņu ģimenē atstāja
                lielu iespaidu.</p>
                <p>Vairāk nekā pus gads pagāja, kamēr likvidēja visu
                lielo veikalu, noslēdza rēķinus, iecēla konkursa valdi.
                Visi Viļņa nami tika pārdoti vai pārgāja banku īpašumā.
                Arī lielo, jauno piecstāvu namu uz bulvāra stūra,
                kuru vecais Vilnis bija Ērikam pircis un uz viņa vārdu
                norakstījis, Ēriks atdeva tāpat kā citu visu. Arī savu
                kāzu dāvanu, dzīvokļa iekārtu Mazpilī, kas izrādījās
                vēl nesamaksāta, Ēriks gribēja atdot, bet tā kā tas
                māti būtu pārāk uztraucis un tas viņai par daudz sāpīgi
                atgādinātu ģimenes materiālā spožuma sabrukumu,</p>
                <pb/>
                <p>tad viņš, mātei nezinot, nolīga ar mēbeļu tirgotāju izmaksāt
                viņam mēneša daļās vēl trūkstošo summu.</p>
                <p>Ērika izturēšanās veikala likvidēšanas laikā Gaidu
                ļoti aizkustināja, tā ka viņa uz kādu laiku aizmirsa
                pati sevi un visa nodevās viņa rūpēm. Tas bija pārāk
                grūts laiks Ērikam; viņam bija jāpiedzīvo daudz nepatikšanu
                sava tēva dēļ, daudz kas nāca gaismā, kas viņa
                vārdu apklāja ar neglītiem traipiem. Ēriks darīja visu,
                kas viņa spēkā stāvēja, lai šos traipus notīrītu. Viņa labā
                griba vispār tika atzīta, un sapratīgākie cilvēki sajuta
                pret viņu dziļu līdzjūtību, bet to bija mazākā daļa;
                lielākā daļa pilsoņu viņu cietsirdīgi apkrāva ar pārmetumiem
                un klaji izrādīja viņam savu nicināšanu. Ēriku
                stipri spieda vispārības sprieduma slogs, vēl vairāk
                tādēļ, ka viņš pats morāliski jutās līdzvainīgs kā tēva
                nāvē, tā arī viņa veikala izputēšanā.</p>
                <p>Tagad viņš tikai saprata, ko visu tēvs bija izcietis,
                kamēr viss tik tālu bija nonācis un ar kādu gigantisku
                spēku viņš visus pēdējos gadus bija balstījis sava nama
                virsotni. Priekš viņa acīm tēva spēcīgais stāvs tēlojās
                kā milzu kariātide, uz kuras pleciem atslējās lielā, spožā
                Viļņa ēka; šis stāvs pamazām liecās un liecās uz zemi,
                kamēr pēdīgi tas vairs neizturēja un sabruka...
                un pār viņu — viss milzu nams, viņu savās drupās aprakdams.</p>
                <p>Ēriks marāliski ļoti cieta, sevi vainodams. Viņa enerģija,
                kas nekad nebija bijusi pārāk stipra, tagad sašļuka
                pavisam. Viņa iesāktie reformācijas vēstures pētīšanas
                darbi, kā arī par reliģijas un morāles mācīšanu skolās,
                tika pa sabrukuma laiku spēji pārtraukti, un vēlāk viņš
                tos vairs neuzsāka. Ar tēva nāvi, materiālo pabalstu
                zaudējot, viņš bija piespiests paplašināt savu darba lauku, </p>
                <pb/>
                <p>pieņemot reliģijas stundas vidus skolas. Bet arī tad
                vēl bija jāierobežo visi izdevumi, lai varētu sisties kaut
                kā cauri. Ērika māte ievilkās Gaidas istabā, un Gaida
                savas lietiņas sanesa solonā un guļamistabā. Kalpones
                Tilla un Ilze tika atlaistas: neviena negribēja viena
                pati uzņemties saimniecību, ko līdz šim bija apkopušas
                divas. Tika pieņemta jauna, vienkārša lauku meita, kas
                apkopa visu māju un virtuvi. Tā bija Gaidas mātes rokas
                meita Māriņa, ko puisis Juris, uz pilsētu aiziedams,
                bija atstājis svētītā stāvoklī. Māra aiz bēdām un kauna
                bija mēģinājusi galu darīties un nelaikā dzemdējusi
                nedzīvu bērnu. Pēc tam bija atstājusi mācītājmuižu un
                aizgājusi uz pilsētu meklēt Juri. Gaida, izdzirdusi par
                Māras postu, toreiz bija viņu uzmeklējusi un pie sevis
                pieņēmusi.</p>
                <p>Ērika diezgan prāvā draudze drīz izrādījās par ļoti
                nepietiekošu savas kārtas piemērotam dzīves uzturam.
                Kollēgam Vunšam bija taisnība, apgalvojot, ka daža
                pilsētas mācītāja apstākļi ir visai neapskaužami, seVišķi 
                jaunākos laikos, kur ļaudis sāka atkrist no baznīcas.</p>
                <p>— Viņiem mūs vairs nevajag, — kādreiz mācītājs
                Vunšs žēlojās Ērikam; — no mūsu desmittūkstoš draudzes
                locekļiem pie dievgalda pa gadu atnāk varbūt tūkstotis,
                no tiem pašiem pierakstīties nāk tikai katrs piektais
                un pieraksta visus piecus līdz sešus ģimenes locekļus,
                par ko uzliek uz galda rubli; par laulāšanām
                samaksā pēc likuma dažas kapeikas, tāpat par apbedīšanu,
                un tikai oficiālos gadījumos griežas pie sava draudzes
                gana, ja vajadzīga kāda apliecība, kristību vai laulāšanas
                zīme, par kuru samaksā tikai zīmognodokļa
                markas. Citādi draudze ar savu mācītāju vairs nestājas </p>
                <pb/>
                <p>nekādā sakarā. Tikai vecas vecenes nāk izsūdzēt savas
                bēdas, nosēž katra pa pusstundai un aiziet. Par
                bēdu sūdzēšanu likums algu nenoteic, un ārā izsviest
                sūdzētājas arī nevar, jāsēž un jāklausās ...</p>
                <p>To visu Ēriks pats piedzīvoja ik dienas. Izrādījās, ka
                ar draudzes ienākumiem varēja tikko segt dzīves uztura
                izdevumus, bet dzīvoklim neiznāca. Vajadzēja meklēt
                jaunus peļņas avotus. Vunšs arī Ērikam izgādāja reliģijas
                stundas.</p>
                <p>Tādā kārtā Ēriks bija piespiests strādāt caurām dienām:
                no rītiem skolās, pēcpusdienās draudzes darīšanās.
                Ne svētdienu viņam nebija atpūtas, pat vēl vairāk
                tad bija darba: divi sprediķi, kristības, laulāšanas, dažreiz
                piecas līdz sešas apbedīšanas, tā ka svētdienas vakarā
                viņš dažreiz ne uz kājām nevarēja nostāvēt aiz
                noguruma. Pamazām visi Ērika mācītāja ideāli sašļuka,
                jo pastāvošos apstākļos nebija iespējams tos dzīvē realizēt,
                un galu galā viņš visiem ideāliem atmeta ar roku.</p>
                <p>Pa šiem trim gadiem, kamēr tas darbojās par mācītāju,
                viņš bija jo dienas jo vairāk sajutis luterāņu mācītāja
                greizo stāvokli. Viņš jau nebija nekāds pagāns, savu
                Dievu viņš atzina un tam iekšķīgi kalpoja, bet, ka viņa
                pārliecība katrreiz sakristu ar stingrajām dogmām, to
                viņš nevarēja sacīt. Bet atklāti visas draudzes priekšā
                viņam to vajadzēja apgalvot ik svētdienas, ik dienas
                viņam nācās savas draudzes locekļu priekšā runāt pret
                savu pārliecību, iestāstīt to, kam pats lāga neticēja.
                Tad — mūžīgās līķu runas pie visādiem cilvēkiem, kurus
                viņš nepazina un kuri viņam bija vienaldzīgi! —
                Vajadzēja runāt aizgrābjot, raudinot pakaļpalicējus,
                izteikt līdzjūtību, kuras nesajuta. Tas bija nepanesami.
                Tāpat visas laulāšanas un kristību cermonijas, kas pie</p>
                <pb/>
                <p>luterāņiem ar mācītāja runām savienotas. Nevarēja
                taču visos gadījumos runāt vienu un to pašu, vajadzēja
                klasificēt, individualizēt katru gadījumu. Ak, kā viņš
                apskauda citu ticību priesterus šajā ziņā, kas nebija
                piespiesti tik daudz liekuļot un kas visus šos rītus izdarīja
                pēc zināma ceremoniāla.</p>
                <p>Reiz viņš svētdienas vakarā piekusis pārnāca no vairākām
                apbedīšanām un šasutis stāstīja, ka samainījis
                līķus, apbedīdams kādu vecīti par nedēļās mirušu jaunu
                sievu!</p>
                <p>Smagu reformācijas jautājumu bija sakrājies Ērika
                galvā bez gala, un arvien vairāk viņa stāvoklis viņam
                izlikās bez izejas. Par kādu zinātnisku darbu vairs nevarēja
                būt ne runas; nebija līdzekļu, un viņam bija
                jāgādā par sievu un māti. Tad viņš atmeta visus savus
                agrākos nodomus un sāka vaļas vakaros tulkot bībeli
                literārā valodā.</p>
                <p>Gaida tad ar visu varu bija gribējusi ķerties pie darba,
                kļūt par skolotāju, bet Ēriks to viņai neatļāva; tas
                bija pret viņa godu — atļaut savai sievai pelnīt sev uzturu.</p>
                <p>Ērika mīkstā, izlutinātā daba neizcieta tik daudz
                likteņa skarbu skārienu, viņš sašļuka; darba daudzums
                padarīja viņu nervozu, nepacietīgu, nepanesīgu, pret
                Gaidu viņš kļuva arvien rupjāks un saviem untumiem
                un ļaunām greizsirdības iedomām vairs neieturēja nekādu
                robežu.</p>
                <p>Draudzība ar Vunšu un Villneru kļuva arvien tuvāka.
                Gaida nevarēja saprast, kas viņus vienu pie otra saistīja.
                Kā toreiz, pa bankrota likvidācijas laiku, Ēriks sāka
                bieži braukāt uz Rīgu, tā tas viņam tapa par ieradumu,
                ko neatmeta, kad arī vairs ar Rīgu viņu nekādas</p>
                <pb/>
                <p>darīšanas nesaistīja. Arī Vunša kundze sāka žēloties
                par savu vīru, ka tas bieži paliekot Rīgā.</p>
                <p>Gaida bija gluži izmisusi un nezināja, ko iesākt. Likās,
                ka līdz ar tēva bankrotu Ēriks būtu arī garīgi gluži
                bankrotējis. Gaida lūkoja visiem spēkiem morāliski
                balstīt savu vīru, bet tas viņai neizdevās, sevišķi, kad
                Ērika māte nāca starpā.</p>
                <p>Ēriks uzmeklēja Mazpilī un Rīgā vecus studiju biedrus, 
                ar kuriem turpināja kādu laiku atstāto jautro izdzīvi.
                Un kad viņš sāka nodoties alkoholam un neklausīja
                Gaidas lūgumiem, nedz pārrunām, tad arī no Gaidas
                lūpām atskanēja arvien biežāk asi pārmetumi; savu
                iekšējo necieņu pret viņa nevīrišķīgo vājību viņa vairs
                nevarēja apslēpt, un Ēriks, to redzēdams, slīdēja garīgi
                arvien zemāk. Bija brīži, kuros Gaida ar riebumu
                no viņa aizgriezās un pati pie tam briesmīgi cieta,</p>
                <p>Kad vēl Viļņa kundze pārnāca pie dēla un visas mazās
                saimniecības grožus saņēma savās rokās, tad Gaida
                piepeši sajuta, ka viņa Ērika mājā ir tapusi gluži lieka
                un ka vīra māte arī uz viņu tā skatās. Ko tas līdzēja,
                ka Ērikam bija brīži, kur tas viņas priekšā, ceļos nometies,
                lūdza piedošanu par visu viņai pāri darīto, solījās
                laboties, skūpstīdams viņas rokas un kājas; viņa
                piedeva, un abi salīga mieru — uz kādu laiku. Tie bija
                tie paši uzplūdu un atplūdu laiki, tikai lielākiem starpbrīžiem
                un straujāki. Tā ka beigās Gaida vairs nespēja
                visu panest un kādu dienu sataisījās un aizbrauca uz
                Randavu, atstājusi attiecīgu vēstuli Ērikam. Ēriks tūdaļ
                bija aizskrējis Gaidai uz Randavu pakaļ, apzvērējis
                tai visu, ko viņa bija prasījusi, un mācītājs Goba bija
                ar varu aizsūtījis Gaidu atpakaļ pie vīra.</p>
                <p>Tad viņi atkal bija abi izlīguši, kā likās, nopietni.</p>
                <pb/>
                <p>Ēriks bija Gaidai solījis — pildīt viņas karstāko vēlēšanos
                ... Kad Gaida jutās mātes cerībās, viņas sirds
                uzlīksmoja priekā. Viņa piedeva Ērikam visu un lūkoja
                atkal būt pret viņu laba. Bet uz Ēriku tas atstāja mazu
                iespaidu; tagad viņš tikai izlietoja vairāk savu brīvību
                un savus zvērastus aizmirsa vienu pēc otra. Mācītāji 
                Vunšs un Villners pamīšus bija ik vakarus viesi
                pie Viļņiem, ja viņi visi nebija kopā Rīgā vai kur citur.
                Gaida panesa visu un cerēja uz savu mātes laimi. Bet
                šīs cerības izputēja. Gaida bija ļoti satriekta. Tad viņa
                atkal bija cerībās, un atkal viņas prieki bija veltīgi. Un
                vēl trešo reiz Gaidas cerības izgaisa.</p>
                <p>Tas bija nupat pavasarī. Viņa bija pavisam satriekta,
                un viņas fiziskie spēki tāpat bija stipri cietuši. Arī Ēriku,
                kā likās, tas ļoti nospieda, un viņš bija kļuvis rāmāks.
                Pēc trim gadiem viņš pēdīgi atļāva Gaidai vasaru
                pavadīt pie vecākiem Randava; ārsti Gaidas veselības
                dēļ arī ieteica šķiršanos uz kādu laiku. Gaida sakravāja
                savas lietas, atvadījās no vīra mātes, un, Ērika
                pavadīta, aizbrauca uz dzimteni atpūsties no trīs gadu
                laulības dzīves. Kad Ēriks otrā dienā no Randavas aizbrauca
                atpakaļ uz Mazpili, tad Gaida tam noskatījās
                pakaļ ar dziļu rūgtumu un sajuta sevī neapslēpjamu
                naidu pret viņu.</p>
                <pb/>
            </div>
            <div type="chapter">
                <head>11
                ANITA</head>
                <p>Gaida ierīkojās mācītājmuižā augšā savā istabiņā un
                netraucēta baudīja mieru. Kārlis un Vilis vēl nebija
                pārbraukuši brīvdienās. Anna Petrovna ņēmās ar Veltas,
                Līzītes un Krustiņa mācīšanu un audzināšanu. Gobas
                kundze ar bērniem maz vairs nodevās, viņa bija tapusi
                pavisam nervoza un nepanesīga, bieži slimoja ar reumatismu,
                neiralģiju un visādām kaitēm.</p>
                <p>Ar žēlabām Gaida sāka novērot savā māte silktās vecu,
                sarūgtinātu sieviešu īpašības, kuras tai arvien bija
                likušas tik atbaidīgas: viņa tapa ļaunprātīga, skaudīga,
                greizsirdīga, jā, — pat reizēm mēlnesīga un maziska:
                interesējās vairāk par sīkumiem un par citu cilvēku
                dzīvi nekā par savu; bērnus apkrāva bieži visādiem pārmetumiem,
                bija netaisnīgāka pret viņiem nekā senāk,
                vienu lutināja nepratīgi, otru vajāja par katru nieku.
                Gaidu māte likās mīlam par visiem vairāk, attaisnoja
                katru viņas vainu, panesa viņas skarbumu, bet Gaida
                jutās aizvainota savā lepnumā par šādu netaisnu priekšrocību
                un vairs necienīja māti tā kā agrāk.</p>
                <p>Otra mātes mīlule bija mazā Līgita, kurai tagad bija
                seši gadi; tā tika izlutināta nejēdzīgi un terrorizēja visu
                māju. Veltu māte neieraudzīja, jo tā tagad bija mājās
                vecākā no bērniem un bieži uzstājās pret māti ar
                savu pašas gribu, aizrādīja uz mātes netaisnību. Pret
                Līzīti māte likās indiferenta, tas ir, ne viņa to sevišķi</p>
                <pb/>
                <p>mīlēja, nedz arī neieredzēja, tāpat arī pret Krustiņu.
                Pret vecākajiem dēliem, Kārli un Vili, kas jau nu bija
                lieli, pašlaik lika Rīgā abitūriju, māte, tiem mājās esot,
                izturējās ar pārāk lielu cienību, it kā ar bijāšanu. Viņai
                ar tiem nebija nekā kopīga, par ko viņa bija greizsirdīga
                uz tēvu.</p>
                <p>Mācītājs Goba ar saviem dēliem tagad sapratās labi.
                Starp tēvu un dēliem bija nodibinājušās ciešākas saites,
                sirsnīgākas attieksmes. Pa skolas laiku viņi kartīgāk
                sarakstījās, un, kad bija mājās, — visi trīs bieži kopā
                klaji pārrunāja visādus jautājumus, kas jaunajiem
                bija sakrājušies. Mācītājs Goba varēja būt mierā, — viņa
                dēliem vairs nebija pret viņu noslēpumu. Vilis viņam
                bija atzinies par savu mīlestību pret Liepziedu
                Daugu un Kārlis pret kādu ģimnāzisti Tamāru Rīgā.
                Pēc skolas beigšanas tēvs bija solījies parunāt ar dakteri
                Liepziedu, lai Vilim un Daugai drīz būtu iespējams
                apprecēties ar vecāku palīdzību.</p>
                <p>Kārļa iemīļotā bija viņam tapusi neuzticīga. Beigusi
                skolu vienu gadu priekš Kārļa, tā bija apprecējusies.
                Kārlis tagad cieta parastās nelaimīgās mīlestības mokas,
                kurās dalījās ar tēvu. Tēvs lūkoja viņu pierunāt
                nežēlīgi atriebties savai neuzticīgajai Tamārai: tapt par
                lielu vīru, tā ka viņa vēlāk nožēlotu savu pārsteidzīgo
                soli. Jā, tas bija labi. Kārlis bija tēvam pateicīgs par
                šo padomu.</p>
                <p>Pret māti Kārlis ar Vili pēdējos gados bija uzmanīgāki
                un mīļāki, bet tuvāka draudzība nenodibinājās
                starp māti un dēliem.</p>
                <p>Gaida ar tēvu nesatika īsti labi. Tēvs viņai klusībā
                pārmeta Ērika vieglprātīgo dzīvi un viņu laulības nesaskaņu.
                Gaida nepūlējās viņu pārliecināt, viņa jutās</p>
                <pb/>
                <p>par daudz nomocīta un negribēja runāt par sevi ne ar
                tēvu, ne māti; viņa gribēja atpūsties un pati ar sevi
                nākt skaidrībā par savu turpmāko dzīvi. Vecāki arī tai
                neuzmācās un lūkoja viņas viesošanos Randavā padarīt
                pēc iespējas patīkamu. Māte gluži vai apbēra Gaidu ar
                savām uzmanībām.</p>
                <p>Pirmās nedēļas Gaida nodzīvoja vientulīgi. Ēriks nebrauca,
                jo ārsts bija Gaidai ieteicis pilnīgu mieru uz
                kādu laiku; viņas veselība bija stipri cietusi. Tagad viņa
                gribēja nopietni kopties un veseļoties, lai līdz rudenim
                atspirgtu.</p>
                <p>Pirmajās dienās Gaida apstaigāja visas vecās mīļās
                vietiņas, atmiņā vēlreiz pārdzīvoja savas pirmās mīlestības
                divas vasaras. Viss šeit tāpat stāvēja pa vecam,
                nosūnojušais Draudzības akmens upmalā, celms Varžu
                salā ... Tikai Vilku laipa gravā bija iegāzusies strautā
                un to aizsprostojusi, tā ka ūdens tai vietā, trokšņaini
                burbuļodams, brāzās pāri.</p>
                <p>Gaida, šai pusē stāvēdama, ar skatu gāja pāri pār
                iegrimušo laipu uz gobu, kas pa šiem gadiem bija izaugusi
                ļoti kupla un aicināt aicināja atsēsties viņas paēnā
                un atpūsties. Gaida skatījās visapkārt, kur tikt
                pāri uz gobu, bet pavasarī strauts bija augsti uzplūdis
                un, ja negribēja saslapēt kājas, tad pāri tikt likās neiespējami.</p>
                <p>— Līdz ar šo laipu man ir pārrauts katrs sakars ar
                viņu malu, viņiem laikiem... Gaida sēri noteica un
                griezās atpakaļ.</p>
                <p>Viņa nesajuta sevī nekāda rūgtuma pret to, ar kuru
                atmiņas par Vilku gravu bija saistītas. Apstaigājusi visas
                malas, Gaida dzīvoja klusi mājās pa dārzu, reti kad
                noiedama pat lejā līdz upei uz tiltu.</p>
                <pb/>
                <p>Ēriks rakstīja katru pasta dienu, un Gaida gaidīja
                uz viņa vēstulēm. Ja kādreiz vēstules trūka, tad viņa
                kļuva nemierīga un apmierinājās tikai tad, kad ar nākošo
                pastu saņēma divas vēstules reizē.</p>
                <p>Jūnija vidū atbrauca brāļi no Rīgas, un līdz ar viņiem
                radās lielāka dzīvība muižā. Tēvs bija ļoti lepns uz saviem
                brašajiem dēliem, un mātes ģīmis staroja priekā.
                Tie vairs nebija skolas puikas, bet studenti!</p>
                <p>Kādu dienu Gaida ar brāļiem un māsām brauca laiviņā
                gar Gailēniem. Gailēnu graviņā Gaida ieraudzīja
                Anitu sēžam. Viņa izlēca malā un tuvojās Anitai. Anita
                ātri steidzās viņai pretī. Abas sirsnīgi sasveicinājās.
                Tā bija pirmā reize, kur viņas satikās vienas pēc Gaidas
                kāzām.</p>
                <p>— Tu esi tik bāla? — Anita rūpīgi vaicāja, neizlaizdama
                Gaidas roku no savējās.</p>
                <p>— Es neesmu pilnīgi vesela... Gaida izstāstīja draudzenei
                par savu neveselību un prasīja, vai tā kā mediķe
                nevarot pateikt, kādēļ taisni viņai tāda nelaime, kas
                viņa arvien bijusi tik stipra un spēcīga.</p>
                <p>— Es nezinu... es vēl tik tālu neesmu savās medicīniskās
                zinībās, ka varētu pateikt tavas kaites etioloģiju,
                — Anita izvairīdamās atteica. — Tu ilgi paliksi Randavā?</p>
                <p>— Es domāju — visu vasaru.</p>
                <p>— Tas taču labi! — Anita priecīgi spieda Gaidas roku.</p>
                <p>Abas klusēja brītiņu un saķērušās lēni staigāja pa
                Gailēnu graviņu. Caur kokiem bija redzams, ka laiva
                lēni aizpeldēja uz Varžu salas pusi.</p>
                <p>— Kārlis ar Vili šogad beidza reālskolu? — Anita
                ievaicājās.</p>
                <pb/>
                <p>— Jā, un arī vecās valodas nolika, jo ies uz universitāti.</p>
                <p>Atkal abas klusēja, it kā nezinādamas, no kura gala
                iesākt sarunu, jo katrai bija tik daudz, tik daudz sagūlies
                uz sirds...</p>
                <p>— Tu arī izskaties tāda nogurusi, pastāsti, Anita, kā
                tev ir gājis pa šo laiku, — Gaida, draudzeni pētīdama,
                teica.</p>
                <p>— Visādi. Varbūt kādreiz vēlāk , tagad ne.</p>
                <p>Kādreiz vēlāk, kad draudzenes atkal bija apradušas
                viena ar otru, viņām uz Draudzības akmens sēžot, Anita
                stāstīja par savu dzīvi pagājušajos trīs gados.</p>
                <p>Pirmo studiju gadu viņa strādājusi cītīgi teoretiskās
                medicīnas zinībās. Pēc tam, kad viņa savu pirmo mīlestību
                atmetusi kā necienīgu, viņas sirds bijusi kā sasalusi,
                un, ja viņas asinis tai kādreiz nedevušas miera,
                tad viņa sakodusi zobus un tikai vēl dziļāk ierakusies
                savās grāmatās.</p>
                <p>— Šo mīlestību pret Zigurdu es arvien sajutu kā kādu
                grēcīgu pārkāpumu. Pret ko? Kādēļ? — To pati sev
                nevarēju izskaidrot. — Anita turpināja savu stāstu. —
                No šīs mocošās grēka sajūtas es iekšēji nevarēju atsvabināties,
                tā kā dzirnu akmens kaklā pakārts tā vilka
                ar savu smagumu uz leju. Tad Vairons uz kādu laiku
                man it kā atvieglināja šo slogu. Ar dziļu sirsnību un
                aizrautību viņš turpināja sludināt mīlestības visvarenību.
                Ar visu varu es turējos pretī viņa kaislībai un
                savai augošai simpātijai pret viņu. Es vēroju nopietni
                vīriešu dzīvi, kas mani brīžiem pildīja ar riebumu. Es
                redzēju arī, ka Vairons, sacīdamies mani dziļi mīlam,
                dzīvoja tāpat kā citi. Kad es to viņam pārmetu, tas
                it vienkārši aizbildinājās ar to, ka viņš esot vīrietis un</p>
                <pb/>
                <p>nevarot dzīvot kā mūks. Pēc viņa domām arī sieviete
                no dabas esot radīta ar tādām pašām tieksmēm kā vīrietis,
                tikai aizspriedumi nospiežot viņas dabiskās dziņas.
                Franči to pirmie atzinuši, un pie tiem šai ziņā valdot
                starp vīrieti un sievieti relatīva vienlīdzība. Arī
                šeit, kā visur citur, Francija ejot visai pasaulei pa
                priekšu.</p>
                <p>Ar visām šādām teorijām Vairons mani gluži samulsināja.</p>
                <p>Divus gadus es negribēju nekā par mīlestību dzirdēt
                un nevarēju tikt skaidrībā ar sevi, vai esmu vainīga,
                vai ne?</p>
                <p>Tad man radās jauns pielūdzējs, pirmā kursa students
                mediķis Oļģerts Rožlejs. tas man pieķērās ar tādu
                aizgrābjošu padevību un bērnišķīgi tīru pielūgšanu, ka
                viņa tuvumā es it kā atradu mieru. Kādu dienu mēs
                abi izbraucām uz Imatru...</p>
                <p>Anita taisīja mazu pārtraukumu, tad atkal turpināja:</p>
                <p>— Ā, Gaida, to es tev nevaru aprakstīt, — tas bija
                brīnum skaisti. .. Mēs runājām atkal par mīlestību.
                Viņš mīlēja sievieti pirmo reiz. Es viņam izstāstīju visu
                par Zigurdu, un, kad viņš nemitējās mani pielūgt kā
                savas dzīves vienīgo sapni, tad arī mana sirds atkusa.
                Viņš skūpstīja manas rokas un bija laimīgs, viņš neprasīja
                vairāk. Mēs staigājām klusēdami pa eglāju gar
                trakojošo Imatras krāci. „Anita, Anita!" es tikai dzirdēju
                viņu saucam, it kā lūdzam... Tad viņš mani skūpstīja... 
                tā, ka es aizmirsu visu. Tas bija labi. Ar šo
                skūpstu raisījās manī visa aizturētā, nospiestā kaislība,
                kā ugunslava, izlauzusies no vulkāna, tā plūda un sagrāva
                visus mākslīgi uzceltos iežogojumus — viņš mīlēja
                mani, es viņu... un es sapratu, cik niecīgi bijuši</p>
                <pb/>
                <p>visi mani prātojumi un iekšējie pašpārmetumi. Es pat
                neprasīju, vai tas, kas mani vilka pie Rožleja, bija mīlestība,
                es tikai jutu atkal bezgala dzīves prieku visos
                locekļos. No tā brīža es sapratu, ka viss ir nieks, vienīgi
                mīlestība ir reāla, mīlestība ir mūžīga dvēseles kustība
                — dzīvība. Ja mīlēt ir grēks, tad arī dzīvot ir grēks.
                Dziļi, dziļi mūsos iedzimis šis grēks, mēs esam pilnīgi
                tā varā.</p>
                <p>Trīs nedēļas mēs nodzīvojām Imatrā un vēlāk Pēterburgā.</p>
                <p>— Un Vairons? — Gaida ievaicājās.</p>
                <p>— Par Vaironu es maz vairs interesējos. Viņš arī atrāvās
                no manis tagad un izrādīja man dziļu nicināšanu.</p>
                <p>— Tātad Franciju viņš bija aizmirsis? — Gaida iesmējās.</p>
                <p>— Šai gadījumā tā izrādījās viņam pelēka teorija. Bet
                arī mūsu rozes ar Oļģertu nebija bez ērkšķiem. Mana
                kaislība atslāba, un to Olģerts nevarēja man piedot,
                kaut gan arī viņš pats bija gluži dabiski kļuvis vēsāks.
                Ap viņu tinās „skaistā Lūcija", arī studente, kura viņā
                bija iemīlējusies; viņš sāka jūsmot par Lūciju. Es to
                mierīgi nevarēju noskatīties, un drīz es citas izejas neredzēju
                kā raisīt mūsu saites, jo negribēju nogaidīt,
                kamēr Oļģerts pats mani atstāj; es sapratu, ka neko
                nelīdz krampjaini ieķerties vienā cilvēkā ar miesu un
                dvēseli. Viņš likās to tikai gaidījis. Mēs šķīrāmies pilnīgi.
                Šī šķiršanās mani skāra vairāk, nekā es biju sagaidījusi.
                Manā dzīvē iestājās atkal sastingums, kā saulei
                izdziestot.</p>
                <p>Kad mācības gada beigās studenti tika uzaicināti
                piedalīties ārstu kolonnām, kas gāja bada cietēju guberņās, </p>
                <pb/>
                <p>es ar prieku pieņēmu šo aicinājumu. Starp bada
                cietējiem es skatījos nāvei simtreiz acīs, bet ne skorbuts,
                ne tīfs, ne citas sērgas man nelipa. Tur man gadījās
                bieži kopā strādāt ar Arkadiju Rubcovu, kas ar apbrīnojamu
                bezbailību un pašaizliedzību gāja visapdraudētākās
                slimību vietās. Viņš it kā nāvi meklēja. Mēs abi
                sapratāmies — arī man bija dzīve vienaldzīga... Bieži
                mēs sastapāmies vietās, no kurām citi atteicās. Mēs
                tuvojāmies.</p>
                <p>Anita atkal brīdi klusēja, tad turpināja:</p>
                <p>— Ko lai es daudz par to stāstu. Jā, mēs abpusīgi apbrīnojām
                viens otru, mēs meklējām izeju no dzīves un
                — atradām viens otru. Par Arkadiju es varu teikt, ka
                cēlākas, dziļākas dvēseles es neesmu sastapusi. Mēs palīdzējām
                gan viens otram pāriet pār šausmīgu dvēseles
                plaisu, bet — mēs nemīlējām.</p>
                <p>Pēterburgā viņš bija vienīgais, ar kuru es pērngad satikos.
                Jā, es viņu dziļi cienīju, bet drīz manījām abi,
                ka mūsu tuvums mums kļuvis drīzāk par nastu nekā
                par atvieglinājumu. Arkadijs beidza šogad studijas un
                gribēja laulāties. Bet tas tikai bija viņa pārmērīgais
                godaprāts, es to nevarēju un negribēju pieņemt. Viņš
                aizbrauca uz ārzemēm.</p>
                <p>— Un Rožlejs ko dara?</p>
                <p>— Rožlejs ar Lūciju drīz vien, pēc pāris mēnešiem,
                izšķīrās; viņš pērn nebija vairs Pēterburgā, pārgājis
                studēt uz Ķijevu.</p>
                <p>— Un kā Vairons panesa visu to? Vai viņš tevi vairs
                nemīlēja?</p>
                <p>— Vairons mani ienīda, nicināja, vajāja, kur un kā
                vien varēdams, par daudz dedzīgi, neatlaidīgi, lai es
                varētu domāt, ka viņš mani beidzis mīlēt. Viņš pats bija</p>
                <pb/>
                <p>ilgāku laiku tuvs ar kādu studenti Soņu Goldšteinu,
                kas viņam likās pieķērusies ar visu sirdi. Pēc Ziemas
                svētkiem Soņu vairs neredzēja Pēterburgā, teic, ka
                viņa pati atstājusi Vaironu, atmetusi studijas un aizbraukusi
                uz Itāliju izglītoties par dziedātāju, viņai esot
                liela balss. Jā, tāda mana dzīve. — Anita beidza.</p>
                <p>Abas ilgi, nopietni raudzījās upē.</p>
                <p>— Gaida, saki, vai es esmu kāds monstrs vai dzīvs
                cilvēks? — Anita piepeši vaicāja.</p>
                <p>Gaida iesmējās.</p>
                <p>— Kā to ņem, ja pēc vecās olekts tevi mērīs, tad varbūt
                gan tu būsi brīnumains radījums, bet, ja tev pieliks
                jaunu mērauklu, tad tu iznāksi vienkāršs cilvēka bērns
                ar savām vājām un stiprām pusēm. Bet, ka tu pati neesi
                ar sevi skaidrībā pēc visa, ko esi pārdzīvojusi, tas
                pierāda, ka tu ar saknēm vēl esi kaut kur senā pagātnē,
                tikai tavi jaunie asni spēji tiecas nākotnē.</p>
                <p>— Jā, man vēl ir brīži, kuros es neesmu mierā ar sevi,
                un man reizēm tāds kauns no manas vecās mātes, kad
                viņa man jautā: „Meit, stāsti nu, kā jūs tur dzīvojat,
                vai tas ir taisnība, ko visu par tiem jaunajiem stāsta?"
                — Un man nav dūšas sacīt, ka tas pa daļai ir taisnība,
                bet ka tas tik slikti nemaz nav.</p>
                <p>— Lai vecie, Anita, paliek pie sava. Viņi saprot gan,
                ka sievietes, kas „zaudējušas nevainību" iet bojā, bet
                ka sieviete, kas daudz mīlējusi, spēj pāriet pār pagātni
                nākotnē, to viņi nesaprot. Vai ir kādreiz dzirdēts, ka
                kāds vīrietis, kas zaudējis nevainību, būtu galu darījis?
                Nē, tādu uzskatītu par psīchiski patoloģisku parādību.</p>
                <p>— Jā, kas vīrietim gluži dabiski, tas sievietei lielākā
                apgrēcība. No sievietes prasa, lai tā vēl tagad būtu vidus
                laiku askēte.</p>
                <pb/>
                <p>— Tu, Anita, esi atsvabinājusies no šīm tradīcijām,
                tu lauz jaunus ceļus, tādēļ nešaubies vairs.</p>
                <p>— Jā, es atzīstu mīlestības visvarenību, bet es to nesajūtu
                vairs kā reliģiju, kuras dogmas ir — uzticība
                vīrietim, monogamija. Visu to tāpat nojauž katra jaunlaiku
                sieviete, tikai baidās klaji izteikt. Kā katra sieviete
                tagad atzīst savas personīgās ārējās dzīves neatkarības
                nepieciešamību tāpat arī iekšējās.</p>
                <p>— Bet sievietei vajag daudz drosmes, lai atklāti aizstāvētu
                savas iekšējās dzīves neatkarības prasības, un
                vēl vairāk — dzīvot pēc tās.</p>
                <p>Anita spēji sakustējās.</p>
                <p>— Jā, Gaida, daudz, daudz drosmes vajag šādiem eksperimentiem.
                Pret pastāvošo kārtību vīriešu un sieviešu
                attieksmēs es arvien esmu protestējusi ar visu savu
                dzīvi. Es sev neko nevaru pārmest, bet — vai vecie aizspriedumi
                un tradīcijas man nelauzīs kaklu?</p>
                <p>— Nē, Anita, nešaubies! Es tevi apskaužu, tu arvien
                esi bijusi droša, neesi saistījusies, tu esi brīva, un tas
                ir liels labums.</p>
                <p>— Gaida, tu neesi laimīga laulībā?</p>
                <p>Gaida noliedzot pamāja ar galvu.</p>
                <p>— Mana laulība ir rūgts kompromiss ar laimi. Vienīgā
                mana vēlēšanās un manas ilgas vēl ir — bērns.</p>
                <p>— Bērns... jā, es arī vēlos bērnu. Un tādē], lūk, es
                nožēloju kādreiz... Rases turpināšanas dziņa ir tik
                stipra mūsos, sievietēs. Sākumā mēs to neapzināmies,
                bet tad nāk laiks, kur tā ar varu laužas uz āru. Jā, es
                kā katra sieviete sāku ilgoties pēc savas ligzdas, pēc
                savas dzimtas; un es šaubos brīžiem — vai tāda sieviete
                kā es — ir cienīga būt dzimtas māte.</p>
                <pb/>
                <p>— Šais vārdos atkal parādās vecā sieviete. Vai kāds
                vīrietis sev tā jautātu?</p>
                <p>— Bet rases uzlabošanas dēļ ir vajadzīga monogama
                laulības forma, vai ne, Gaida?</p>
                <p>— Jādomā, bet droši to nevar teikt, jo viss mainās ar
                laiku. Un tu taču neļausi aizspriedumiem sev valgu
                vīt, tev vēl visa dzīve priekšā, vari vēl izvēlēties vienādu
                vai otrādu laulības formu.</p>
                <p>— Par to tu vari būt droša, — Anita sparīgi atteica.</p>
                <p>Abas klusēja un pārdomāja sevī. Tad Anita satvēra
                Gaidas roku un pētījot jautāja:</p>
                <p>— Gaida, saki taisnību — tu neesi tādēļ laimīga laulībā,
                ka savu pirmo mīlestību neizbaudīji pilnībā?</p>
                <p>Gaida pasmaidīja sērīgi.</p>
                <p>— Tu maldies, es tādēļ neesmu laimīga laulība, ka —
                savu pirmo mīlestību izbaudīju pilnībā.</p>
                <p>— Arī tu?</p>
                <p>— Arī es.</p>
                <p>Anita likās pārsteigta.</p>
                <p>— Vai tas toreiz nebija pārpratums starp tevi un Valdi, 
                kad jūs šķīrāties? — Anita klusi vaicāja.</p>
                <p>— Nē, Anita, es domāju ne, varbūt arī bija, es nezinu.</p>
                <p>— Valdis tagad ārzemēs. Viņš dabū stipendiju papildināties
                uz diviem gadiem. Viņš arī nav sevišķi laimīgs.
                Viņam nav nekā cita kā darbs; par kādu dziļāku
                aizraušanos es neesmu dzirdējusi. Mēs labi nesatiekam,
                viņš nosoda mani. Kā es toreiz nojautu visu! Kā es viņu
                ienīdu, kad redzēju, kurp viņš tevi veda...</p>
                <p>— Ne viņš mani veda, es pati gāju. Bet — nerunāsim
                vairs par to, tam jau zāle pāraugusi.</p>
                <pb/>
                <p>— To es nekad nebūtu no tevis gaidījusi. Tad es nesaprotu. 
                — Anita nevarēja beigt brīnīties.</p>
                <p>Tad Gaida izstāstīja visu savu dzīvi ar Ēriku tikpat
                atklāti, kā Anita bija stāstījusi, un tad Anita saprata
                visu.</p>
                <p>Abas no šī brīža jutās atkal tuvas viena otrai. Tad
                Anita stāstīja par Korinnu. Borisovs gribot šķirties no
                sievas, bet tā nedodot atlaulību. Korinna vairs nedzīvojot
                pie Borisoviem jau kādu gadu.</p>
                <p>— Un kā klājas Balvai, vai viņa ir laimīgāka nekā
                mēs? — Anita vaicāja.</p>
                <p>— Liekas, ka viņa ir pavisam laimga. Tā būtu visām
                jaunām teorijām pretruna; viņas dzīve norisinās pēc
                veciem paradumiem.</p>
                <p>— Laiks rādīs, un, bez šaubām, ir arī tagadējā laulības
                iekārtā iespējamas starp diviem cilvēkiem laimīgas
                kombinācijas. — Vai abi dēli ir dūšīgi?</p>
                <p>— Korinnas krustdēls Imanta jau runā un tavs Kurbads
                iet kājām.</p>
                <p>Anita iesmējās. Arī Gaida pasmaidīja.</p>
                <p>— Jā, Balvai tāda ideja, ka viņa liks jaunai ciltij pamatu
                un viņā atdzīvosies vecie tautas varoņi.</p>
                <p>— Lai Dievs viņai uz to palīdz!</p>
                <p>— Un par Zigurdu tu nekā nezini?</p>
                <p>— Maz. Zinu, ka viņš vēl arvien gatavojas Rīgā uz
                abitūriju un no brīvības idejām meties sportā, kam nodevies
                ar visu jaunības kaislību. Sporta biedrībā viņš
                ņem arvien pirmās godalgas.</p>
                <p>Svilpodami pienāca Kārlis un Vilis ar makšķerēm un
                izjauca draudzeņu intimo sarunu. Viņi atsēdās krastmalā,
                ielaida makšķeres upē, un visi kopā vēl tērzēja
                kādu laiku.</p>
                <pb/>
            </div>
            <div type="chapter">
                <head>12
                BALVA</head>
                <p>Divus mēnešus Gaida nodzīvoja Randavā, un Ēriks
                ne reizes nebija bijis. Bet tad viņa vēstules kļuva nepacietīgākas,
                un viņš vairs nevarēja apslēpt savas ilgas
                pēc Gaidas. Sauca, lai braucot atpakaļ uz mājām. Gaida
                atteicās. Tad viņš sāka braukt ik nedēļas uz Randavu
                un palika divas līdz trīs dienas. Gaidai viņa ārējais izskats
                nemaz nepatika: seja bija pelēki bāla, ar maisiņiem
                zem apakšējiem acu plakstiņiem; balss neskaidra,
                it kā aizsmakusi. Gaida pati bija krietni atspirgusi, saulē
                brūna iedegusi. Ēriks viņā raudzījās ar neslēptu prieku.
                Uz Gaidas draudzību ar Anitu viņš skatījās ar šaubām
                un bija greizsirdīgs. Ēriks arvien pierunāja Gaidu
                braukt mājās, bet viņa tikai paklausīja tad, kad arī
                Anita aizbrauca un Kārlis ar Vili devās uz augstskolu.</p>
                <p>Visus izvadījusi, Gaida arī atstāja Randavu. Ar pavadīto
                vasaru viņa bija ļoti apmierināta, jutās miesīgi
                un garīgi spēcināta. Pēc vasaras miera un brīvības tēva
                mājās viņai tagad grūti nācās iedzīvoties vīra mājās —
                kopā ar vīra māti. Attieksmes ar pēdējo viņai bija ļoti
                nedraudzīgas. Gaida bija dabūjusi no Ērika atļauju
                turpināt gleznošanas stundas pie mākslinieka Raudas
                Rīgā, un reiz nedēļā viņa brauca uz Rīgu. Vakaros, pēc
                stundām, viņa gāja teātros vai koncertos un palika pa
                nakti vai nu pie Balvas, vai pie tantes Alises, šie braucieni
                uz Rīgu aizpildīja lielu robu viņas dzīvē un viņa</p>
                <pb/>
                <p>nesajuta vairs tādu tukšumu. Vīra māte skatījās greizi
                uz Gaidas stundām un pārmeta Ērikam, ka tas dod viņai
                tādu brīvību.</p>
                <p>Gaida miesās atspirgusi, sāka atkal cerēt savu veco
                cerību... un kad tā nepiepildījās, tad no jauna pārmeta
                Ērikam. Ēriks par to tagad arvien klusēja. Gaida domāja
                pati sevi vainīgu.</p>
                <p>Tad Gaida atkal pārdomāja savu lomu ģimenē, kura
                jo dienas sašaurinājās. Mājas uzdevumus visus pildīja
                vīra māte, viņa bija tikai — sava vīra sieva. Tāda atziņa
                Gaidu ļoti pazemoja. Un tad tā nāvīgā garlaicība šai
                bezmērķa dzīvē! Viņa atkal daudz nodarbojās ar labdarību.
                Kā mācītāja sieva viņa te domāja atrast plašu
                darba lauku: katru dienu viņa redzēja un dzirdēja tik
                daudz posta draudzes nabadzīgo locekļu vidū... Gaida
                sāka tuvāk par to interesēties un ar sirsnību piegriezās
                šai lietai. Apmeklēja vientuļos cietējus, palīdzēja
                slimiem, un it īpaši interesējās par maziem, pamestiem
                bērniem. Kādu laiku viņa jutās apmierināta. Arī Ēriks
                likās mierā ar Gaidas rīcību un to atbalstīja. Tikai vīra
                māte rūca un dūca. Visu nedēļu Gaida strādāja pie saviem
                draudzes nabagiem, brīvos brīžos gleznoja; skrājas
                tagad bija uzstatītas salonā līdzās vīra mātes istabai; 
                reiz nedēļā Gaida brauca uz Rīgu ar lielu prieku, jo
                vienu dienu pavadīja omulīgi ar Balvu.</p>
                <p>Purmals bija jautrs, kustīgs cilvēks un sabiedrības
                mīļotājs; bieži viņu mājās bija viesības, kuras Balva
                arvien centās sarīkot tanīs dienās, kad Gaida bija Rīgā.
                Kādas reizes arī Ēriks iebrauca. Vecā Viļņa kundze atrāvās
                no Purmaliem, jo Purmalī viņa redzēja savas nelaimes
                vienīgo cēloni. Viņa nevarēja noskatīties, ka
                Purmala uzņēmums jo dienas auga plašumā. — Pie</p>
                <pb/>
                <p>Purmaliem sanāca visi viņa kompānijas biedri un draugi,
                spēlēja kārtis, jaunākie dziedāja, dejoja un muzicēja.
                Drīz Purmali ieguva visā sabiedrībā viesmīlīgas
                un jautras mājas slavu.</p>
                <p>Gaida aizrāvās līdz un kļuva atkal jautrāka un dzīves
                prieka pilnāka. Kādas reizes viņa pie Purmaliem
                sastapās ar dakteri Strautu, kas vēl arvien viņu klusi
                pielūdza. Biežāk tur nāca viņas ne tik klusais pielūdzējs,
                inženieris Ilmars Pazars, kuru Purmals tagad
                ļoti cildināja, jo viņš jau bija nodibinājis savu patstāvīgu
                mazu dzelzsbetona fabriku, kas lieliski uzplauka,
                Purmala kompanijas pabalstīta.</p>
                <p>Gaida nemaz nemanīja, ka drīz vien arī viņa sāka
                dzīvāk interesēties par Pazara labklājību, un, kad viņa
                nebija pie Purmaliem, tad viņa garlaikojās. Viņa jutās
                glaimota, kad Pazars, pa vecam paradumam, viņai piegrieza
                vairāk vērības nekā citām dāmām, un šo ievērību
                viņa centās vēl pavairot ar sevišķi rūpīgām frizūrām,
                jaunām modēm un tamlīdzīgiem sieviešu līdzekļiem.</p>
                <p>Kādu dienu Gaida atkal bija Rīgā. Ēriks bija gribējis
                braukt līdz. Bet, tā kā šoreiz nebija pie Purmaliem
                nekādu lielu viesību, tad Gaida to atrunāja, jo viņai pašai
                uz Ziemas svētkiem bija daudz iepirkumu draudzes
                bērnu eglītei, un tad tikai viņi kavētu viens otru. Tādas
                lietas Ēriks nemīlēja — staigāt pa veikaliem, kravāties
                pa sīkām precēm. Gaida pēc stundas pie Raudas vakarā
                aizgāja viena pati uz teātri, kur nejauši satika Pazaru.</p>
                <p>— Es zināju, ka jūs, cienījamā kundze, būsit teātrī,
                — Pazars teica, pie Gaidas pienākdams.</p>
                <p>Gaida nosarka. Viņa neko neatbildēja. Pa cēlienu
                starpbrīžiem abi pastaigājās un sarunājās.</p>
                <pb/>
                <p>— Jūs rīt no rīta brauksit uz Mazpili? — Pazars vaicāja.</p>
                <p>— Nē, man daudz darīšanu, es braukšu tikai rītvakar.</p>
                <p>— Man arī rīt jābūt pie Purmala, tad mēs laikam
                satiksimies?</p>
                <p>Gaida neatbildēja.</p>
                <p>Mājās pārbraukusi, Gaida dzirdēja bērnu raudam.
                Purmala guļamistabas durvis bija pusviru un istaba
                bija tumša. Tātad vīra nebija mājās. Mazliet tuvāk piegājusi,
                Gaida redzēja, ka Balva nervozi klusināja bērnu,
                tam nepacietīgi bāzdama pudelīti mutē.</p>
                <p>Gaida klusi pavēra durvis.</p>
                <p>— Es tev palīdzēšu mazo rezgali savaldīt, — viņa
                piedāvājās.</p>
                <p>— Tu jau neproti.</p>
                <p>— Nu, atļauj vien. — Gaida atbīdīja Balvu pie malas
                un šūpoja mazo Kurbadu.</p>
                <p>— Tu jau esi gatavais Lāčplēsis! Vai tu man gulēsi
                gan! — Gaida mīlīgi rāja mazo, kas nerātni pasmējās un
                vicināja ar pudelīti pa gaisu.</p>
                <p>Balva gurdeniem soļiem izgāja blakus istabā apraudzīt
                divus gadus veco Imantu, kas gulēja pie aukles.</p>
                <p>— Ta—ta—ta, — mazais Kurbals pļāpīgi čaloja, kamēr
                mierīgi iemiga.</p>
                <p>Bērnu noguldījusi, Gaida gribēja nedzirdami ieiet
                savā istabā, bet Balva viņu sauca pie sevis.</p>
                <p>— Ej nu pie miera, Balva, viņš nu gulēs, — Gaida
                sniedza roku, lai atvadītos.</p>
                <p>— Paliec mazliet, man nenāk miegs un sāp galva. —
                Balva uzdedza mazo elektrisko lampiņu pie gultas.</p>
                <p>— Tu par daudz nododies bērniem, — Gaida norāja.</p>
                <pb/>
                <p>— Lai taču Anna pieņem abus, gan viņa labāk pratīs
                tikt galā ar viņiem.</p>
                <p>— Tā nevar. Pirmo gadu bērnam pilnīgi jābūt mātes
                uzraudzībā; patiesībā arī otru, bet mēs, pilsoniskās sievietes,
                esam izlutinātas, pareizāk sakot — izvirtušas, un
                to nespējam. Strādnieka sievai jātiek galā vienai pašai
                ar četriem pieciem, jāapkopj pie tam vēl visi, jātīra
                māja, jāvāra ēst, jāmazgā veļa.</p>
                <p>Gaida klusēja. Kā tas viss strādnieka sievai un mātei
                iespējams, to arī viņa nevarēja saprast.</p>
                <p>— Vai tu neieņemsi pret galvas sāpēm kādu pulveri?
                — Gaida vaicāja.</p>
                <p>— Nē, es nemīlu dzert zāles. Pastāsti man par teātri.</p>
                <p>Gaida stāstīja visu, ko bija redzējusi, bet ka viņa sastapusi
                Pazaru, par to viņa noklusēja, pati nezinādama
                kāpēc. Tad viņa atkal gribēja iet. Viņa ievēroja, ka
                Balva bija noraudājusies, bet negribēja jautāt.</p>
                <p>Balva pati uzsāka.</p>
                <p>— Neej, paliec! Man tik grūta sirds... viņa lūgdamās 
                aizturēja Gaidu.</p>
                <p>— Kas kaiš tavai sirdij? — Gaida mīļi jautāja.</p>
                <p>— Albs nebija vakariņās un vēl tagad nav mājās.
                Tātad dzīvos atkal cauru nakti, — Balva sāka raudāt.</p>
                <p>— Ir gan liela nelaime, par ko jāraud! Tu gan esi
                maza, aušīga sieviņa. — Gaida lūkoja atjokot un iestāstīt,
                ka tā jau darot viņas vīrs arī un tāpat visi citi.</p>
                <p>— Tas jau manam vīram ir chroniski, gads gadā, —
                Balva teica.</p>
                <p>Un tālāk Balva stāstīja, ka Albs bieži paliek ārpus
                mājas, dažreiz visu nakti. To visu viņš aizbildinot ar
                veikala darīšanām; tas tirgotāju aprindās tā esot parasts </p>
                <pb/>
                <p>un veikali vislabāk noslēdzami restorānos pie
                sekta glāzes. Balva žēlojās, ka Alberts arvien esot nevaļīgs,
                aizņemts ar saviem tirdznieciskiem uzņēmumiem;
                visu savu laiku pavadot pa lielākai daļai ārpus mājas.
                Sākumā viņa ticējusi katram viņa vārdam un dievinājusi
                to, bet tagad tas pamazām zudis, — viņa redzot,
                ka viņš ir nelabojams egoists, varmācīgs, sauss veikalnieks,
                un — kas tas briesmīgākais! — neatrodot viņā
                nekādu ideālu centienu, viņš neesot atklātības darbinieks.</p>
                <p>Gaida klausījās nopietni, brīžam labsirdīgi pasmaidīdama.</p>
                <p>— Ar vienu vārdu sakot, — viņš nav ne tavs Romeo,
                ne Fausts, par kuriem sapņoji jaunībā?</p>
                <p>— Ne mazākās līdzības! — Balva karsti pievienojās.</p>
                <p>— Jā, jā, tā mēs visas mīlam savos vīros mūsu iedomātos
                fantāzijas tēlus, literatūras varoņus, kam viņiem
                jābūt līdzīgiem.</p>
                <p>— Nav tas vien. Tu mani nesaproti. Runāsim skaidrāk.
                Vai tu zini, Gaida, kas mani visvairāk nospiež?</p>
                <p>Gaida noliedzot pakratīja galvu un ziņkārīgi uzskatīja
                Balvu.</p>
                <p>— Tas, ka manam vīram ir it kā divas pasaules un —
                sava pagātne, — Balva turpināja.</p>
                <p>— Kādas divas pasaules? Kāda pagātne? — Gaida
                izsaucās, negribēdama saprast.</p>
                <p>— Viņa pagātne — tā man ir un paliek sveša... Priekš
                laulībām viņš gan īsos vārdos man atzinās šo — to, vispārējos
                vilcienos, kā tas katram godīgam vīrietim pienākas.
                Un ar to, tam šķiet, visi pagātnes grēki deldēti
                manās acīs. Viņš it kā teica: tev ir tas jāsankcionē. </p>
                <pb/>
                <p>Es to gribēju, bet nekad līdz šim to vēl neesmu
                varējusi. Un tomēr es viņu mīlu.</p>
                <p>— Liec nu mierā pagātni! — Gaida lūkoja klusi pretoties.</p>
                <p>— Nē, tā arvien paliks starp mums kā neizdzēšams
                traips. Un tagad? Ko es zinu tuvāk par viņa dzīvi ārpus
                mājas, ja negribu ņemt katru viņa vārdu par pilnu?
                Un, ka es to nevaru, to es skaidri sajūtu; es redzu, ka
                viņam ir sava cita pasaule — kopā ar draugiem — vīriešu
                pasaule, kur vīrieši ir vieni savā starpā. Tā ir
                gluži — gluži citāda nekā kopā ar sievietēm.</p>
                <p>— Saprotams, tāpat kā kad mēs, sievietes, kopā esam
                savādākas nekā jauktā sabiedrībā.</p>
                <p>— Nē, nē, tas ir gluži kas cits. Viņa draugi nāk un
                iet. Arēji tie visi ir it kā džentlmeņi, bet uz viņu sejām
                es redzu to pašu traipu... Es redzu ar sāpēm, ka ar
                visiem viņiem manam vīram ir vairāk kopības nekā ar
                mani. Viņiem kopīga ir pagātne, dzīves jaukākais laiks
                — jaunība, jā, — grēks viņus saista, un grēka saites
                ir nesaraujamas. Visi viņi grēkā turas kopā kā viens, un
                par to viņi klusē kā kaps, kā sazvērnieki. Viņi visi man
                gluži sveši. Katra acīs es redzu it kā smīnu: „Tu esi viņa
                sieva, bet mēs — viņa draugi, tu pazīsti viņa ārējo
                daļu, mēs pazīstam viņu visu... Tu ņem par labu, ko
                tev dod... jo — tu nekā nenojaut — muļķa zostiņa!"
                — Es redzu, ka mans vīrs katru pēdējo pļēguru no saviem
                jaunības biedriem aizstāv līdz nāvei. Kādēļ? Tādēļ,
                ka tas jūt, ka viņš pats sliktākos apstākļos nebūtu
                varbūt varējis pacelties no dubļiem, kuros „nabaga"
                draugs sliktu apstākļu kombinācijas dēļ iegrima vēl
                dziļāk.</p>
                <pb/>
                <p>— Bet tu taču piedevi viņam pirms laulībām, — Gaida
                nedroši piebilda.</p>
                <p>Balva griezīgi iesmējās, un asaras trīcēja viņas balsī.</p>
                <p>Gaida bailīgi viņu uzskatīja.</p>
                <p>— Piedot! Mīlēt! — tā ir sievietes parole. Kas tie ir,
                kas tā saka? Vīrieši un atkal vīrieši. Vai jel reiz sievietes
                pašas netaisīs paroli, lai tā būtu, kāda būdama. Es
                saku — atriebt mums būs katru pārestību; vīriešu neskaidro
                acu smīnu atbildēt ar nicinošu skatu: „es nojaušu
                visu, tu neķītrais vīrieti, es jūtu tavu riebīgo
                grimšanu lopībā. Tavās acīs, tavā sejā tas stāv rakstīts
                neizdzēšamiem burtiem, tā ir Kaina zīme, ko tavā dvēselē
                iespiedusi tava netiklā dzīve... es zinu visu un —
                es tevi nicinu." Jā, man bail no katra vīrieša rokas pieskāriena,
                man ir tā, it kā tā būtu spitālīga...</p>
                <p>Balva apklusa, un neizsakāmu riebumu izteica viņas
                vaibsti.</p>
                <p>— Tu esi uztraukta, tu pārspīlē, — Gaida nevarīgi
                piebilda.</p>
                <p>— Nē, nē, — es nepārspīlēju, es tikai tagad redzu un
                saprotu visu citādi nekā jauna meitene. Vai tu nekā neredzi?
                Tad tu drīz redzēsi, pagaidi vien! Man tā vien
                gribētos uzsaukt katrai seivietei, lai viņa mostas no
                vīrieša suģestīvās varas pār viņu, lai sauc bezbailīgi
                pasaulē to, ko pati jūt un domā, ne to, ko vīrieši liek.</p>
                <p>Abas klusēja kādu laiciņu. Gaida nezināja ko teikt,
                viņa saprata ļoti labi visu, kas ar tādām vaimanām lauzās
                ārā no Balvas krūtīm.</p>
                <p>— Taču ne visi vīrieši ir tādi, ir arī labi, godīgi, kam
                nav tādas pagātnes, kā tu saki, sevišķi starp jaunajiem,
                - Gaida nedroši protestēja, atcerēdamās Anitas stāstu.</p>
                <p>— Jā, es arī zinu tādus, kuru dzīve pēc veciem vīriešu</p>
                <pb/>
                <p>pseidomorāles uzskatiem ir nemorāliska. Bet katra šāda
                jauna vīrieša „nemorāle" ir desmit reiz cēlāka un godīgāka
                nekā vecās sugas vīrieša tīrākā „morāle," kuram
                visa tiklība ir — uzturēt tikai ārējo godu. To viņi sauc
                par vīriešu „divējādo morāli"!</p>
                <p>— Gluži pareizi, Balva, derētu dažam labam džentlmenim
                pakratīt aiz kažoka.</p>
                <p>— Kā sesks tad viņš piesmirdinātu savu apkārtni!</p>
                <p>Abas iesmējās caur asarām.</p>
                <p>Balva turpināja:</p>
                <p>— Es drīzāk varētu dzīvot laulībā ar cilvēku, kuru
                nevaru mīlēt, nekā ar cilvēku, kuruu nevaru cienīt.</p>
                <p>— Tev tur pilnīgi taisnība, sievietes arvien grib skatīties
                uz vīrieti augšup.</p>
                <p>— Un vīrietim arvien ir dziņa — lejup, — Balva pievienojās.</p>
                <p>— Jā, vīrieši visvairāk mīl sievietes, kas garīgi stāv
                kādu pakāpi zemāk, varbūt tādēļ, ka tās vieglāk disciplinējamas.
                Vīrietis nemīl cīņu mājās, viņam pietiek
                ar sadzīves cīņām, tālab viņš lūko izsargāties no sievietēm,
                personībām; viņš grib būt kungs, ja ne par citu,
                tad vismaz par savu sievu, lai viņš citādi būtu saimnieks
                vai kalps.</p>
                <p>Balva, klusēdama pievienojoties, pamāja ar galvu.</p>
                <p>— Ak, kā es pazīstu viņus tagad, tos vīriešus. Vai tu
                zini, Gaida, es viņus visus sadalītu trijās katēgorijās,
                tas ir, — tos precētos.</p>
                <p>— Es esmu ziņkārīga, tev, liekas, lieli piedzīvojumi.</p>
                <p>— Bez šaubām. Kādus tikai es viņus neredzu ik dienas!
                Pēc mana iedalījuma ir trejādi vīri: pirmie —
                kas apprecējušies, ar vienu rāvienu atstāj savu iepriekšējo </p>
                <pb/>
                <p>dzīvi, kuru tie sajūt par kaunu un klusā nožēlā un
                vainas apziņā pret sievu un bērniem atdodas pilnīgi
                ģimenes dzīvei un interesēm. Sabiedriski instinkti pie
                tiem vāji attīstīti.</p>
                <p>Otrie — ar spēcīgi attīstītiem sabiedriskiem instinktiem.
                Tie apprecas un gādā par savu ģimeni, bet viņi
                maz dzīvo ar to, jo pirmā vietā tiem ir sabiedrība. Tie
                ir sabiedrības darboņi. Pie tiem pieder arī zinātnes vīri,
                mākslinieki un tamlīdzīgi.</p>
                <p>Trešie, — kuriem apprecoties sabiedriskais instinkts
                arī nezūd, bet pie kuriem tas izpaužas pļēgurošanā,
                ne svētīgā darbībā. Ar ģimeni tos nesaista dziļākas,
                sirsnīgākas saites, un viņi par to gādā visnepieciešamākās
                robežās. Kā otrie visus brīvos brīžus pavada
                sabiedrībā, sapulcēs, biedrībās, tā šie, trešie, restorānos,
                tingeltangeļos, kinemotografos, cirkos, operetē, 
                retāk teātros un koncertos. Katra sulaiņa un durvju
                sarga dziļa paklanīšanās par labu dzeramnaudu tos
                aplaimo tikpat kā sabiedrības darboni atzinīgi aplausi
                un sabiedrības atzīšana; katras koķetes smaids un katrs
                koķetes kniebiens tos aplaimo tikpat kā pirmējā tipa
                vīru viņa sievas klusā mīlestība.</p>
                <p>Bez šiem trim tipiem var vēl būt dažādi maisījumi.
                Ka visu trīs sugu vīru sievu attieksmes pret saviem
                vīriem būs arī dažādas, tas pats par sevi saprotams.</p>
                <p>Pirmo vīru sievas upurēs visu saviem vīriem tāpat
                kā tie viņām un ģimenei.</p>
                <p>Otrās gan ar sāpēm panesīs savu vīru dalīšanos starp
                ģimeni un sabiedrību, bet viņas gūst sev apmierinājumu
                lepnā apziņā, ka vīrs ārpus ģimenes strādā cēlu
                vispārības darbu, un būs tikpat laimīgas kā pirmās;
                dažreiz pat vēl laimīgākas un augsti cienīs savus vīrus.</p>
                <pb/>
                <p>Trešās, — visu mūžu kaunēsies par savu izvēli un
                nekad nepiedos vīra dalīšanos, jo trūkstošās daļas vietā
                tām nav cita ekvivalenta.</p>
                <p>Balva apklusa.</p>
                <p>— Tu esi laba novērotāja, — Gaida atzina, — Tev
                taisnība, Balva, ap vīrieti reiz vajadzētu patīrīt atmosfairu.</p>
                <p>— Ar sēru un zēveli kā reiz Zodomā un Gomorā, —
                Balva iesmējās.</p>
                <p>— Tiešām nebūtu slikts atkal reiz tāds clearinghouse
                pasaulē — arī Gaida skaļi smēja; tad nopietni piebilda:
                — bet ka taisni tu esi laulībā nākusi pie tās atziņas,
                tas mani pārsteidz, jo tavs vīrs arvien tikumiskā ziņā ir
                bijis priekšzīmīgs, par viņu nekad neviens slikts vārds
                nav dzirdēts.</p>
                <p>— Un par mīlestības trūkumu es nevaru žēloties, par
                viņa uzticību un goda prātu es katrā laikā varu ņemt
                indi, — tas man vēl vienīgais apmierinājums.</p>
                <p>Abas brīdi klusēja, tad Balva piepeši jautāja:</p>
                <p>— Gaida, kālab tev arvien aborti?</p>
                <p>— Es — nezinu — laikam esmu nespējīga, — Gaida
                kaunīgi atbildēja.</p>
                <p>— Ko tavs Mazpils ārsts saka?</p>
                <p>— Viņš man neko nesaka, viņš runā tikai ar Ēriku un
                mierina mani, ka būšot labi.</p>
                <p>— Meli. Iesim rīt pie Aizpura.</p>
                <p>Pārnāca Alberts.</p>
                <p>Gaida nemanīta pazuda savā istabā, un Balva izskrēja
                vīram pretī.</p>
                <pb/>
                <p>Nelīdzēja nekas, otrā dienā priekš pusdienas abas
                draudzenes atkal sēdēja daktera Aizpura uzgaidāmā
                istabā.</p>
                <p>— Nu, ko Aizpurs teica? — Balva stingri noprasīja,
                kad abas bija atkal uz ielas.</p>
                <p>— Viņš teica, ka Ēriks esot vainīgs, lai tas atnākot
                pie viņa, — Gaida klusi atteica.</p>
                <p>Balva līdzcietīgi uzskatīja Gaidu no sāniem. Abas līdz
                pat mājām gāja klusēdamas.</p>
                <p>Pusdienas vēl nebija, un uz pilsētu Gaida vairs nevarēja
                paspēt. Viņa telefonēja Ērikam uz Mazpili, ka arī
                šovakar nebūs, lai negaida.</p>
                <p>Balva ienāca pie Gaidas.</p>
                <p>— Vai tu ļoti mīli savu vīru? — Balva vaicāja.</p>
                <p>— Es — mīlu gan, — Gaida atbildēja mazliet apjukusi.</p>
                <p>— Vai tu ļoti gribētu bērnu?</p>
                <p>— Gribētu gan, vai tu zini kādu līdzekli? — Gaida
                smaidīja.</p>
                <p>— Es zinu, bet varbūt tu to negribēsi lietot.</p>
                <p>— Vai tik riebīgs tas būs?</p>
                <p>— Katra zāle ir drusku riebīga.</p>
                <p>— Kas par to, kad tikai tā labi dziedē!</p>
                <p>— Nesmejies. Vai tu zini, ko es darītu tavā vietā, ja
                man nebūtu bērna?</p>
                <p>— Tu lietotu to līdzekli, saprotams.</p>
                <p>— Jā, es brauktu uz kādu ārzemju peldu vietu.</p>
                <p>— Vai tad ir tādas peldu vietas, kas neauglīgas sievietes 
                padara par auglīgām?</p>
                <pb/>
                <p>— Ir. — Balva īsi paskaidroja. — Tu esi muļķe, es
                labāk tev neteikšu.</p>
                <p>— Nu, teic vien, joks jau vien būs. — Gaida mīļi apķērās
                māsīcai ap kaklu.</p>
                <p>— Tevī sāk jau rasties uzticība pret manu līdzekli?</p>
                <p>— Nu labi, es ticēšu — teic!</p>
                <p>Gaida uzmanīgi klausījās.</p>
                <p>Balva čukstēja Gaidai ausī:</p>
                <p>— Es kādā skaistā kūrvietā padzīvotu vienu sezonu,
                izraudzītu sev kādu skaistu pielūdzēju — pirmā kārtā
                veselīgu, smādējamas nebūtu arī citas labas īpašības.</p>
                <p>— Un par visām lietām — viņš nedrīkstētu būt neauglīgs...</p>
                <p>Gaida izbijusies atrāvās.</p>
                <p>— Es teicu, tu esi muļķe, — Balva smējās.</p>
                <p>— Balva, tu neesi pie pilna prāta!</p>
                <p>— No Dieva tiesas, es to izdarītu uz vietas, ja arī es
                diezin kā savu vīru mīlētu. Es domāju, ja tas vīrs būtu
                gudrs, tad arī viam nekas nevarētu būt pretī, — tas neliktos
                ne zinot. Kam tur kāds ļaunums notiek? Kas tur
                ko zaudēt? Es taču pārbrauktu atpakaļ pie sava mīļā
                vīra, izstāstītu viņam visu, un ar to svešo džentlmeni
                vairs savā mūžā netiktos, bet es būtu māte un laimīga.</p>
                <p>— Tas ir bīstams eksperiments.</p>
                <p>— Zināms, tev vajag būt par sevi drošai pret visādām
                komplikācijām.</p>
                <p>— Tu esi auša. Bet tas joks nav slikts.</p>
                <p>— Nu redzi! — tas nav nekāds joks, un nav arī mans
                izgudrojums, tas tiek praktizēts augstākās aprindās.</p>
                <p>— Nezin, ko Ēriks par to teiktu? — Gaida smaidīja.</p>
                <pb/>
                <p>— Tas tikai ir tas āķis. Citādi tu man principā pievienotos?</p>
                <p>— To nevar zināt.</p>
                <p>— Vai tu zini, Gaida, man tā ir žēl katras bezbērnu
                sievas, ka es būtu gatava... nu, ko tu domā?</p>
                <p>— Ko es varu domāt, kas tavā aušīgā prātā stāv.</p>
                <p>Balva atkal pieliecās pie Gaidas auss:</p>
                <p>— Es būtu ar mieru — dot tev savu vīru uz vienu
                dienu.</p>
                <p>Gaida šausmās ieplēta acis.</p>
                <p>— Balva, ko tu runā!</p>
                <p>— Nē, no tiesas es to darītu, un nesajustu ne mazāko
                greizsirdību.</p>
                <p>— Vai patiešām?</p>
                <p>— Patiešām, — Balva nopietni apgalvoja.</p>
                <p>— Zināms, tās tikai ir teorijas, bet es tevi saprotu,
                Balva; tā tikai var domāt tik skaidra sirds kā tavējā.</p>
                <p>— Ko nu runā. Un man žēl arī, ka spēcīgiem, veseliem
                vīriem ar vājām sievām ir maz bērnu...</p>
                <p>— Jā, rases uzlabošana cieš ar to.</p>
                <p>Kalpone aicināja pusdienās.</p>
                <p>Pēcpusdienā Gaida viena pati skraidīja pa veikaliem
                iepirkdamās Ziemas svētku balvas saviem nabagu bērniem.
                Piekususi viņa vakarā pārnāca mājās. Gribēja vēl
                aiziet uz teātri, bet Balva nelaida, tā teica Gaidai, ka viņas
                pielūdzējs Pazars arī esot te pie Alba kabinetā, palikšot
                uz vakariņām.</p>
                <p>Gaida nosarka. Viņa zināja, ka viņa it labi bija varējusi
                aizbraukt vakarā uz Mazpili... kādēļ viņa palika?</p>
                <p>Visi četri, jautri tērzēdami, sēdēja pie galda, kad</p>
                <pb/>
                <p>atskanēja spēcīgs zvans. Kalpone atvēra durvis. Gaida
                pazina Ērika balsi un nobāla. Viņš ienāca un durvīs,
                it kā pārsteigts, apstājās, tad tuvojās galdam un nedabiski
                smaidīdams sasveicinājās. Gaidu neuzskatīdams,
                viņš ātri tai sniedza roku.</p>
                <p>Klāja galdu arī Ērikam, un visi ēda, neveikli sarunādamies.
                Ērika greizsirdība jau bija visiem zināma.</p>
                <p>Ēriks stāstīja, ka viņam bijušas darīšanas Rīgā un ka
                tam rīt atkal jābūt Mazpilī; viņš esot nācis apjautāties,
                vai Gaida nebraukšot līdz uz mājām ar pēdējo vilcienu.
                To varot gan, kaut gan viņa labāk būtu palikusi, jo esot
                ļoti nogurusi, visu dienu skrējusi pa veikaliem... Kā
                viņa pati zinot, tā lai darot.</p>
                <p>Bet Gaida pārdomāja, ka no negaisa tikpat neizbēgs,
                labāk brauks vien līdz.</p>
                <p>Pazars aizgāja drīz pēc vakariņām. Gaida sakravāja
                savus iepirkumus, un abi ar Ēriku aizbrauca uz staciju.</p>
                <p>Visu ceļu Ēriks klusēja un bija drūms. Mājās pusnakts
                laikā dārdēja pa visu māju viņa greizsirdības vētras
                grāvieni. Vīra māte izlēca no savas gultas un staigāja
                apkārt pa māju kā tumša spoku ēna, — visu viņai vajadzēja
                redzēt, visu dzirdēt...</p>
                <pb/>
            </div>
            <div type="chapter">
                <head>13
                SARGEŅĢELIS</head>
                <p>Otrā dienā pārgājušā negaisa atskaņas bija manāmas
                visā apkārtējā atmosfairā. Māra klusāk nekā citkārt rīkojās
                pa istabām ar slotām un pa virtuvi ar traukiem.
                Vecā Viļņa kundze staigāja apkārt ar greizi savilktām
                lūpām un naidā dzirkstošām acīm uzglūnēja Gaidu.
                Ēriks, kā tādās reizēs parasts, pēc bezmiega nakts ilgi
                gulēja no rīta. Gaida agri uzcēlās un klusām atstāja
                guļamistabu. Tā kā viņai tagad pašai vairs sava kaktiņa
                nebija, kur galvu atlikt, kamēr vīra māte bija ieņēmusi
                viņas istabu, tad viņa uzvilka mēteli un izgāja laukā.</p>
                <p>Ass vējš viņai putināja acīs smalku sniedziņu. Drebuļi
                viņai pārskrēja. Viņa gāja ātrāk, arvien pret vēju.
                Tas darīja labu viņas piesarkušajiem un no raudāšanas
                uztūkušajiem acu plakstiņiem. Pret vēju cīnoties, viņai
                kļuva silti. Viņa gāja arvien uz priekšu gar upes krastu
                un jutās labi, ka bija tik pilnīgi viena, netraucēta.
                Te bija skaidrs gaiss, varēja brīvi elpot, tur mājās —
                tik saspiests... Vislabprātāk viņa nebūtu nemaz atpakaļ
                atgriezusies, bet kurp lai aizskrien tā uzreiz...
                Pēc brīvības, pēc plašuma tiecas viņas notirpušie
                spārni...</p>
                <p>Labu gabalu noskrējusi, Gaida griezās atpakaļ. Pret
                viņas promiešanu vējš bija pretojies, tagad viņš to nesa</p>
                <pb/>
                <p>viegli atpakaļ uz mājām, viņas vaigus glāstīdams ar
                savu ledaino ziemas dvēsmu.</p>
                <p>— Vai Dieviņ! — viņš būs uzcēlies... domās, ka es
                atkal nezin kur blandījusies! — Gaida klusi murmināja.</p>
                <p>* * * </p>
                <p>Ēriks sēdēja pie galda un dzēra kafiju. Viņam pretī
                — viņa māte.</p>
                <p>— Labrīt! — Gaida sveicināja ienākdama.</p>
                <p>— Viņš nesaņēma sveicienu.</p>
                <p>Gaida atsēdās savā vietā galda galā un ielēja sev tasi
                melnas kafijas.</p>
                <p>Ēriks un Gaida dzēra klusēdami. Viļņa kundze taisīja
                no maizes lodītes un arī klusēja. Gaida nojauta, ka dēlam
                ar māti bijusi runa par viņu. Ko tie varēja būt runājuši?</p>
                <p>To jau viņa varēja gan iedomāties pēc veciem piedzīvojumiem.
                Tādās reizēs māte vispirms lūkoja dēlu
                it kā pārrunāt, lai „tādas lietas" neņem tik traģiski, uz
                ko dēls reaģēja ar nepacietīgu pretrunu un sievas vainošanu.
                Tad māte it kā ar pus vārdiņu aizstāvēja vedeklu
                un vainoja Ēriku pašu, tādējādi ar pirmo paņēmienu
                sevi nostādīdama par bezpartejisku spriedēju un taisnīgu
                soģi. Viņš, kā vīrietis, nesaprata šādus vecas sievietes
                viltus paņēmienus, un tā viņa dusmas pret sievu
                tapa uzkurtas vēl karstākas; viņš kliedza, un viens vainojums
                pēc otra krita uz sievu. Tad vīra māte piebalsoja
                dēlam pamazītēm, uzmanīgi, drīz naida dzirksteli uzpūzdama,
                drīz laizdama tai atslābt.</p>
                <pb/>
                <p>— Tu jau arvien kā sieviete aizstāvi sievieti! — kādreiz
                Ēriks kliedza dusmās.</p>
                <p>— Nu ja, dēlī, es jau zinu gan, ka tā Gaida ir ēverģēlīga 
                un mīl lakstoties ap citiem vīriešiem, bet — viņai
                taču tāda daba un nekā ļauna pie tam nedomā, — tā apmēram
                atkal attaisnoja vīra māte vedeklu.</p>
                <p>— Tā! mīl lakstoties ap citiem vīriešiem un nekā ļauna
                pie tam nedomā! Tas ir nedzirdēti! Māt, tu esi veca,
                tu nekā nesaproti, un, ja tu nespēj prātīgi spriest, tad
                labāk neiemaisies.</p>
                <p>Un Ēriks kļūst arvien dusmīgāks. Tādus skatus Gaida
                bija piedzīvojusi jau vairākkārt, un pret šādu vīra mātes
                viltību viņa bija gluži bezspēcīga, jo Ēriks arvien noticēja,
                ka māte viņa sievu aizstāv, un nemanīja, ka tā
                bija viena vienīga naida pilna vedeklas vainošana! Viņš
                neredzēja vai negribēja redzēt savas mātes nedibināto
                naidu un griezsirdību pret vedeklu.</p>
                <p>Kad Ēriks ar Gaidu bija sanīdušies un nerunāja ilgu
                laiku, tad viņa māte centās būt divkārt mīlīga, gādīga
                un pakalpīga pret dēlu, un izlikās, it kā gribētu palīdzēt
                viņiem salabt, bet lietoja pie tam, vai nu apzinīgi
                vai ne, tādus līdzekļus, kas to tikai kavēja.</p>
                <p>Gaida zināja arī tādus brīžus viņu triju kopdzīvē, kur
                Ēriks savās dusmās un naidā pret Gaidu meklēja morālisku
                balstu pie savas mātes. Tādās reizēs viņš izkratīja
                viņai visu, kas tam pret Gaidu bija sakrājies, jā,
                pat Gaidas „grēku" viņš nebija varējis paturēt savā sirdī
                apraktu. Raudādams to viņš kādreiz bija viņai izstāstījis,
                un viņa raudādama bija glaudījusi savā klēpī viņa
                galvu. Drīz gan pēc tam, vēl tai pašā dienā, viņš bija
                apķēries, ka bija bijis gļēvs pļāpa un gribējis sasmelt</p>
                <pb/>
                <p>izlieto ūdeni — ņemt atpakaļ savu teikto, bet māte, kas
                gan bija izlikusies, ka noticēja atkal, iekšēji vairs neļāva
                melnu pataisīt par baltu.</p>
                <p>Vīra māte to atkal savukārt nebija varējusi sevī paturēt,
                — tas viņai bija vesels naida kapitāls, ar kuru
                rīkoties ģimenes skaldīšanā, — viņa to bija metusi Gaidas
                mātei acīs.</p>
                <p>Kad Gaida to dabūja zināt, tad nepārvarams psīchisks
                riebums un nicināšana viņu pārņēma pret vīru,
                un tas nekad vairs pilnīgi neizzuda.</p>
                <p>Tādas situācijas, kur Ēriks glaudās zem mātes spārna,
                gadījās diezgan bieži, un tas arvien modināja Gaidā
                necieņu pret Ēriku. Bet viņš savā mātē redzēja savas
                mājas labo garu — sargeņģeli... Viņš negribēja saprast
                Gaidas aizrādījumus, ka viņa māte ir labu daļu vainīga
                pie viņu arvien skarbākās nesaskaņas; viņš tik pasmīnēja
                un to uzķēra kā Gaidas naidu pret viņa māti. Viņš
                jau redzēja gan mātes greizsirdību pret vedeklu, bieži
                vien tā bija gluži smieklīga, pat Mārai tā dūrās acīs,
                bet viņš to aizbildināja ar veca cilvēka vājību. Ka viņa
                pārmērīgi maziski mīlēja savu vienīgo dēlu, tas jau arī
                viegli bija saprotams.</p>
                <p>Gaida viņas greizsirdību un naidu pret sevi tā arī iztulkoja
                un nopietni to neņēma, bet daudz rūgtu brīžu tas
                viņai sagatavoja. Sākumā Gaida bija visiem spēkiem
                pūlējusies noturēt līdzsvaru jaunajā triju kopdzīvē, bija
                bijusi mīļa un uzmanīga pret vīra māti, centusies
                saprast viņas vecuma vājības un untumus, par viņas
                greizsirdību viņa bija tāpat pasmīnējusi kā Ēriks un
                kalpone Māra. Bet drīz izrādījās, ka ne ar kādiem līdzekļiem
                draudzība ar vīra māti nav uzturama un naids
                tikai plešas plašumā. Tad viņa bija atrāvusies no vīra</p>
                <pb/>
                <p>mātes un ļāvusi viņai vaļu rīkoties ar Ēriku pēc patikas,
                un pēdīgi viņa bija atzinusi, ka vislabākais ir — viņu
                pilnīgi ignorēt.</p>
                <p>Kādreiz Ērikam pašam bija ienācis prātā ierīkot māti
                par sevi atsevišķā dzīvoklī, bet līdzekļu trūkuma dēļ
                viņš bija atmetis šo nodomu.</p>
                <p>Klusēdami visi trīs sēdēja pie galda.</p>
                <p>— Es, māmiņ, šodien mājās nebūšu, uz pusdienu negaidi.
                — Ēriks, mātei roku bučodams, teica un gāja
                uz izeju, uz Gaidu ne skatu nepamezdams.</p>
                <p>Māte, maizes lodīti rokā spaidīdama, sīkiem solīšiem
                gāja viņam pakaļ līdz priekšnamam.</p>
                <p>Gaida dzirdēja, kā viņa mīlīgi saldā balstiņā prasīja:
                — šodien vannas diena, vai tu, dēlī, vakarā neiesi vannā?
                ... Viļņa kundze tagad pa daļai runāja atkal savā
                dzimtenes novada izloksnē.</p>
                <p>— Jā, liec lai sarīko, — Ēriks īsi atbildēja un aizgāja,
                Viļņa kundze gausiem soļiem nāca atpakaļ.</p>
                <p>Gaida pasmaidīja un, ātri izdzērusi pēdējo malku, arī
                piecēlās, ne skata uz vīra mātes pusi nepamezdama.</p>
                <p>— Lūk, Ērikiņam cimdīniem pirkstiņi jāpieada, atkal
                noplēsts, — Viļņa kundze teica, Gaidai sekodama salonā.</p>
                <p>— Tā nav mana darīšana, — Gaida strupi atteica.</p>
                <p>Vīra māte sakoda lūpas un noklusēja, laikam gribēdama
                savaldīties, tad uzsāka nopietni:</p>
                <p>— Ko tu tur nu atkal ņemies ar tiem ubagiem!</p>
                <p>Gaida klusēja</p>
                <p>— Meit, apejies nu gan mīlīgāk ar Ērikiņu, viņš tāds
                nervozs... Kad viņš sirdās, — negriez uz to nekādu
                vērību, lai pasirdās, gan jau pāries... viņš tāds ātrs.</p>
                <pb/>
                <p>Tu esi sieva, tev savs vīrs ir jāglābj, jo viņš jau viens
                ir gādnieks, nostrādājies pārnāk mājās.</p>
                <p>— Kur tad nu viņš tā nostrādājas, — Gaidā modās
                kaitināšanas gars.</p>
                <p>— Tu laikam tā strādniece, jā?</p>
                <p>— Es strādātu, ja būtu ko strādāt.</p>
                <p>— Apkop savu vīru, uzpasē, tad būs darba diezgan.
                Un nekaitini viņu, paciet, panes, ja arī kāds vārds ir
                lieks. Tas jau sievas pienākums, par to viņš tev dod
                maizi, apģērbu, dzīvokli — visu, it visu ...</p>
                <p>Gaida pagriezās un klusēdama pagāja vīra mātei garām
                guļamistabā, kur tā zināja, ka viņai nesekos. Kādu
                laiku viņa nogaidīja un kad dzirdēja, ka Viļņa kundze,
                brīdi pastāvējusi salonā, aizgāja uz virtuvi pie Māras
                aprunāties par pusdienām, tad viņa izgāja atkal salonā,
                kur jau bija uzstatīta eglīte. Rīt bija svētvakars, un visam
                vajadzēja būt gatavam. Viņa sāka rīkoties gar
                eglīti ar balvām saviem nabaga bērniem.</p>
                <p>Atskanēja zvans.</p>
                <p>Gaida attaisīja durvis. Kāda vecāka dāma prasīja
                pēc mācītāja kunga. Neesot mājās. Svešā kundze uzskatīja
                pētījot Gaidu.</p>
                <p>— Ja nemaldos, tad mēs pazīstamies? — viņa teica.</p>
                <p>— Jūs esat mācītāja kundze?</p>
                <p>— Jā, un, ja nemaldos, tad jūs esat — Zvaigznes
                kundze?</p>
                <p>— Tā esmu gan.</p>
                <p>— Ļoti priecājos jūs atkal redzēt. Lūdzu, Zvaigznes
                kundze, esat tik laipna un nāciet iekšā!</p>
                <p>Zvaigznes kundze ienāca</p>
                <pb/>
                <p>Gaida sajuta lielu neveiklību un nezināja, ko teikt.
                Viņai prātā nāca Zvaigžņu Mirtas traģiskā nāve, Zigurda
                nesekmīgā dzīves gaita, un viņa domāja sev priekšā
                redzam no nelaimes un bēdām sarūgtinātu sievieti. Pie
                tam tā jutās kā līdzvainīga, jo viņa taču arī bija toreiz
                gājusi kopā ar visiem un sekojusi tam virzienam, lai
                gan viņa nebija bijusi tai skaitā, kurus Zvaigznes kundze
                toreiz, pēc tās lietas sabrukuma, bija izraidījusi no
                savas viesmīlīgās mājas.</p>
                <p>— Es nemaz nezināju, ka mācītāja Viļņa kundze ir
                bijusi manas Mirtas draudzene, — Zvaigznes kundze
                uzsāka drusku paskarbā balsī.</p>
                <p>— Es biju viņas draudzenes draudzene, cienījamā
                kundze, mani toreiz sauca par Gobas Gaidu.</p>
                <p>— Ā, nu es atceros, jūs bijāt Pārupu Anitas radiniece
                jeb draudzene. Lāga meitene tā bija. Kur viņa tagad
                ir?</p>
                <p>— Mans dēls Zigurds arī taisījās uz to studēšanu, kamēr
                tagad sadomājis precēties.</p>
                <p>Un Zvaigznes kundze sāka plaši, visos sīkumos stāstīt,
                ka Zigurdam otros svētkos būšot kāzas ar nelaiķa
                Rīgas tirgotāja atraitni Krūma kundzi. Par to taisni
                viņa vēl gribējusi pārrunāt ar mācītāja kungu. Līgava
                esot desmit gadi vecāka par Zigurdu, ar sešiem bērniem.
                Nebūtu bijuši tie desmit gadi un tie seši bērni,
                tad viņa būtu ļoti priecīga, jo citādi precība esot laba
                — liels, vecs veikals, divi piecstāvu mūra nami, savi
                zirgi, automobilis... Viņa jau pati to puiku vairs nevarot
                valdīt, viņai veikala palīgs tikpat viņš neesot un
                tā nespējot viņu nosargāt. Kā toreiz no tās skolas izmests,
                ar mācīšanos nekā negājis, bet spēcīgs puika būdams </p>
                <pb/>
                <p> un nezinādams, kur savus jaunos spēkus likt, licies
                uz visādu skriešanos, papriekš Mazpilī, tad Rīgā.
                Tur kādā sporta biedrībā tad arī iepazinies ar savas
                tagadējās līgavas nelaiķi vīru un bieži sagājušies.</p>
                <p>Vīra māte ātri izgāja cauri salonam un pazuda līdzās
                savā istabā.</p>
                <p>— Zigurds toreiz bija ļoti simpatisks un dzīvs zēns.
                — Gaida atteica.</p>
                <p>— Toreiz jūs, meitenes, kā trakas lipāt uz viņu,
                Zvaigznes kundzei paspruka neuzmanīgi.</p>
                <p>Gaida nekā neatteica.</p>
                <p>Zvaigznes kundze apķērās un gribēja izlabot:</p>
                <p>— Tā dullā kustība toreiz viņus aizrāva, manus bērnus.
                Ar labu jau tas nevarēja beigties... Zvaigznes
                kundze apklusa manāmi uztraukta.</p>
                <p>Šis saviļņojums viņai, likās, ātri pārgāja. Viņa sāka
                stāstīt par saviem veikaliem, atkal uzsvērdama, ka rūpes
                par Zigurdu viņai nu atkrītot. Uz Gaidas jautājumu,
                vai viņa nu nelikvidēšot savus veikalus un
                neiešot dzīvot pie dēla, viņa enerģiski pretojās. To viņa
                ne grēkam nedarīšot, ka sēdīšoties bērniem uz kakla
                kā veca piepe pie jauna, dzīva koka, pati vēl jūtoties
                spēcīga diezgan un bez darba dzīvot viņa neesot radusi;
                aiz bezdarbības viņai būtu jāsāk nodarboties ar vecu
                sieviešu nelabiem garlaiku darbiem. Lai jaunie dzīvojot
                savā vāļā; ja vajadzēšot un cik varēšot, viņa palīdzēšot,
                priecādamās, ja viņi būs laimīgi. Viņa radusi pastāvīgi
                dzīvot un nevarot ciest pār sevi virskundzību; un svešās
                mājās, lai arī bērnu mājās, arvien zināmā mērā
                jāpadodoties svešai gribai, citādi esot naids un karš.</p>
                <p>Zvaigznes kundze vēl pasēdēja kādu brīdi un, nožēlojusi, </p>
                <pb/>
                <p>ka nav sastapusi mācītāja kungu, atvadījās,
                iedodama arī no savas puses zelta gabalu draudzes nabagu
                bērnu eglītei.</p>
                <p>Saruna ar Zvaigznes kundzi bija Gaidu drusku nogurdinājusi.
                Viņa piegāja pie loga un ar pirkstiem bungoja
                pa loga rūti. Viņai patika skatīties, kā sniega pārslas
                virpuļodamas griezās un krita zemē. Vējš bija mitējies.
                Viņai gribējās iet atkal laukā, kustēties starp baltajām
                sniega pārsliņām, sajust pie karstajiem vaigiem auksto
                gaisu. Galva vēl arvien bija smaga kā no vakardienas.
                Negribot viņa stājās pie darba, jo tas bija neatliekams.
                Drīz viņa bija iegrimusi darbā un aizmirsusi rūgtumu,
                rīkodamās viņa uzvilka kādu maigu meldiju.</p>
                <p>— Panāc šurp, iedod man Ērikiņa vešiņu, viņš vakarā
                iešot vannā. — Viļņa kundze, durvis no savas istabas
                pavērusi, sacīja.</p>
                <p>— Kam tad tagad jau to veļu, vēl jau tikai pusdienas
                laiks, — Gaida bezbēdīgi teica.</p>
                <p>— Jāapskata, varbūt trūkst kādas podziņas, vai nav
                atirusi kāda šūviņa... viņš jau tāds nepacietīgs noģērbjoties.</p>
                <p>Gaida nepacietīgi pameta savu darbu un iegāja
                guļamistabā, Viļņa kundze, veļu gaidīdama, pakaļ.</p>
                <p>— Kas tas bija par vīrieti, kas tur garām staigāja un
                skatījās uz augšu? — vīra māte, vienaldzīga izlikdamās,
                prasīja.</p>
                <p>— Ak tas? Tas bija kāds ļubraks</p>
                <p>— Vai tu viņu pazini?</p>
                <p>— Tā pa bišķim.</p>
                <p>Kamēr Gaida meklēja pa skapi veļu, Viļņa kundze</p>
                <pb/>
                <p>pačubināja Ērika gultā spilvenus, pacilāja viņa kakla
                saišu kārbu, un kur vien varēja, lūkoja ar savām rokām
                apraudzīt, apcilāt Ērika lietas.</p>
                <p>— Kas tā bija par kundzi, kas nupat pie tevis bija?
                — viņa turpināja savu iztaujāšanu.</p>
                <p>— Ak tā? Pudiķa kundze no Vilku ciema, Embotes
                pils apkārtnē, — Gaida, sevī smaidīdama, atteica.</p>
                <p>— Ko tad pašai vajadzēja? Tāda valodīga dāma.</p>
                <p>— Cienīgtēva vajadzēja.</p>
                <p>— Vai tu arī viņu pazini?</p>
                <p>— Es pazinu viņas dēlu no agrākiem laikiem.</p>
                <p>— Jā, to jau es dzirdēju.</p>
                <p>— Tātad jūs atkal noklausījāties aiz durvīm?</p>
                <p>— Es biju līdzās savā istabā, un viņa tik skaņi runāja.</p>
                <p>— Te būs Ērika veļa. — Viļņa kundze, izcilājusi veļu,
                priecīgi iesaucās, it kā ko svarīgu atradusi.</p>
                <p>— Redz, te trūkst vienas podziņas krekliņā; zeķītēs
                arī mazs caurumiņš.</p>
                <p>— Jūs jau pati nodevāt man veļu, esot visa kārtībā;
                es tad arī nepaskatījos vairs, bet tāpat ieliku skapī.</p>
                <p>— Kā tad! Būs vēl mana vaina... ja jau manis nebūtu,
                tad Ērikiņš staigātu noplīsis kā nabadziņš.</p>
                <p>Gaida nelikās dzirdam.</p>
                <p>Vīra māte atskatījās atpakaļ uz durvju pusi, tad čukstēdama
                griezās pret Gaidu:</p>
                <p>— Vai tu zini, es šodien atkal pieķēru Māruku: bija
                vienu fierendeli gaļas mazāk atnesusi...</p>
                <p>— Gan jau pietiks, mam, — Gaida pārtrauca.</p>
                <pb/>
                <p>— Pietiks... Viļņa kundze mēdoši atkārtoja. — Zināms
                pietiks, bet nauda būs ķēkšas ķešā.</p>
                <p>— Vai ta nu viņa bez naudas lai dzīvo ... tāpat cilvēks
                vien ir. Un droši vien šoreiz jūs būsit pārsvērusies,
                kā viņreiz. Lieciet labāk Māriņu mierā ar savām
                mūžīgajām aizdomām, viņa ir godīgs cilvēks.</p>
                <p>— Tev visi godīgi.</p>
                <p>— Un jums visi — zagļi, blēži, krāpnieki. Ak, kā
                man riebj tāda neuzticība! Kas tad šodien būs pusdienā,
                vai ruļļa mopši ar speķi un sīpoliem un dzērveņu virums?</p>
                <p>— Kas būs, to ēdīs, — Viļņa kundze skarbi atcirta,
                apgriezās un izgāja ēdamā istabā.</p>
                <p>Gaida viņai nosmaidīja pakaļ. Viņa redzēja, ka bija
                uzminējusi. Katrreiz, kad Ērika nebija pusdienā, vīra
                māte sarīkoja tādu pusdienu, ko Gaida visvairāk neieredzēja.</p>
                <p>Aizslēgusi veļas skapi, Gaida izgāja virtuvē. Viļņa
                kundze savā istabā lāpīja Ērika zeķes.</p>
                <p>Gaida pacilāja visiem katliem vākus. Patiešām,
                vienā cepās rolmopši, otrā vārījās dzērveņu virums,
                trešajā sautējās vista.</p>
                <p>— Māriņ, vai pusdienā būs vista? — Gaida prasīja.</p>
                <p>— Nē, kundze, tā vakaram, kungam.</p>
                <p>— Es rolmopšus labprāt neēdu, lūdzu nogrieziet man
                no vistas abus spārniņus.</p>
                <p>— Labi, kundze.</p>
                <p>Gaida smaidīdama izgāja no virtuves. Spārniņi bija
                Ērika gardākais kumoss, kurus viņš labā prātā būdams, </p>
                <pb/>
                <p>arvien Gaidai atdeva, jo arī viņa bija uz tiem
                kāra.</p>
                <p>Gaida iegāja salonā un, klusi svilpodama, sēja pie
                eglītes zelta riekstus. Viļņa kundzes istabas durvis stāvēja
                līdz galam vaļā.</p>
                <p>— Paliec nu mierā ar savu svilpošanu, nez' kas par
                manierēm tādas ... man galva smaga, visu nakti neesmu
                gulējusi, — Viļņa kundze rājās.</p>
                <p>— Es arī tā paslikti gulēju, bet man — nekas, dziedāt
                vien gribas.</p>
                <p>— Kas tev par bēdu!</p>
                <p>— Nāciet palīgā bērnu eglīti pušķot, tad izkustēsities,
                galva būs vieglāka.</p>
                <p>— Es nevaru uz kājām nostāvēt, mana podagra atkal
                rauj manus kāju pirkstus čokurā.</p>
                <p>— Nez' par ko tas mīļais Dievs jūs sitis ar to melmeņu
                sērgu! Es jums likšu uztaisīt svīšanas vannu, lai
                vieglāk pāriet tā lēkme.</p>
                <p>— Nē, nē, Ēriks ies šovakar pats vannā, es varu pagaidīt
                līdz rītam.</p>
                <p>— Ēriks jau nav melmeņu sērdzīgs, viņš var labāk pagaidīt.</p>
                <p>Nē, es šodien negribu sviedrēties, — Viļņa kundze
                stingri noteica.</p>
                <p>— Manis pēc, es jau tik jūsu labā gribēju.</p>
                <p>— Domā tik par savu vīru, arī būs labi diezgan.</p>
                <p>Viļņa kundze mazliet klusēja, tad atkal turpināja:</p>
                <p>— Ak tu Kungs un Dievs, kas tās bija atkal par izbailēm 
                šonakt... nabadziņš! Viņam jau trakam ir jāpaliek... 
                vai tas ir redzēts, vai dzirdēts!...</p>
                <pb/>
                <p>— O jerum, jerum, jerum! — Gaida noņurdēja pie
                sevis.</p>
                <p>— Ko tu sacīji- — Viļņa kundze īgni prasīja.</p>
                <p>— Es tāpat pie sevis. — O quae mutatio rerum! —
                Gaida turpināja savu meldiju.</p>
                <p>— Nedziedi! Man šodien nervi beigti.</p>
                <p>— Ak tā, es piemirsu. Es pataisīšu jums aukstu apliekamo
                ap stīvajām kakla dzīslām, jeb — ledus pūsli,
                varbūt, uz galvas?</p>
                <p>— Liec pati sev ledus pūsli, kur gribi.</p>
                <p>Gaida valdīja smieklus.</p>
                <p>— Kāpēc jūs skaišaties, mam? No tā jau galva vēl
                smagāka top, kamēr ledus pūslis ...</p>
                <p>— Ak liec jel mani mierā! — Viļņa kundze iekaisusi
                kliedza.</p>
                <p>Gaida klusēdama sprauda svecītes lukturīšos. Viļņa
                kundze arī kādu laiku šuva klusēdama, tad atkal uzsāka:</p>
                <p>— Grūti laiki, vajadzēja taupīt, krāt, bet nē! tikai
                izšķērdēt vien zin...</p>
                <p>Gaida neatsaucās.</p>
                <p>— Kad pati pelnītu vai pašai būtu kāds kapitāls, tad
                lai rīkotos... svešā mantā ienākusi — nu liela labdare...</p>
                <p>Gaida klusēja.</p>
                <p>— Tādu lielu naudu izgāž katru gadu par tiem niekiem, 
                visādiem ielas puikām.</p>
                <p>— Tie ir Ērika draudzes nabaga bērni, un to naudu
                sameta turīgākie draudzes locekļi, es tikai izdalu. To
                pašu, ko es daru, dara arī citas mācītāju sievas.</p>
                <pb/>
                <p>— Visas tādas pašas ēverģēles; ne visus plikadīdus
                var apģērbt, ne tukšos vēderus pieēdināt, tik pieradina
                pie ubagošanas, — tik ir tā labuma.</p>
                <p>— Varbūt jums taisnība, mam, bet man tas dara lielu
                prieku redzēt mirdzam mazo bērnu actiņas kaut vai
                vienu vakaru gadā; es viņus tā esmu iemīļojusi, man
                viņu tik žēl, tik žēl.</p>
                <p>— Tā jau ir, kad pašai savu nav... Labi arī, ka nav...</p>
                <p>— Kādēļ tā? Nemaz nav labi, es ļoti gribētu.</p>
                <p>— Visādu slimību pilna... Kas nu tev par bērniem var
                būt — tādai!...</p>
                <p>— Kādai? — Gaida, tuvāk pienākdama, nopietni vīra
                māti uzskatīdama, vaicāja. Kad tā neatbildēja, Gaida
                griezīgi iesmiedamās, aizcirta durvis un iegāja guļamistabā.</p>
                <p>Pēc kāda brīja Māra aicināja pusdienā.</p>
                <p>Gaida atsēdās savā vietā galda galā. Pienāca arī Viļņa
                kundze un atsēdās. Uz galda kūpēja karstie rolmopši un
                šķīvītis ar brūniem kartupeļiem. Viļņa kundze paņēma
                vienu rolmopsi. Gaida uzlika uz sava šķīvja pāris kartupeļu
                un knibinājās gar tiem.</p>
                <p>— Ēd nu, ko gaidi! — Viļņa kundze nelaipni skubināja.</p>
                <p>— Man nekur nav jāsteidzas, — Gaida mierīgi atbildēja.</p>
                <p>— Laikam vēl nav labs diezgan?</p>
                <p>— Laikam.</p>
                <p>Māra ienesa uz šķīvīša divus brūnus vistas spārniņus, 
                nolika Gaidai priekšā un izgāja. Gaida sāka kārīgi
                ēst vienu spārnu.</p>
                <p>Viļņa kundze nosarka aiz dusmām.</p>
                <pb/>
                <p>— Ēdiet nu, ko gaidāt? Vai ruļļa mopši nav labi izdevušies?
                Var nogriest no vistas kādu pleciņu, — Gaida
                mierīgi teica.</p>
                <p>Viļņa kundze nogrieza gabalu gaļas un trīcošu roku
                to iebāza mutē.</p>
                <p>— Vēl pēdējo gardāko kumosiņu rauj pašam no priekšas
                nost... Tie Ērikiņa spārniņi!</p>
                <p>It kā bezspēcīgu dusmu raudas bija dzirdamas Viļņa
                kundzes balsī.</p>
                <p>— To es nezināju, es domāju, ka viņš spārnus nemīl,
                jo viņš tos vienmēr atdod man.</p>
                <p>— Ēd vien, ēd, kamēr aizrijies... Tu jau proti viņam
                dvēseli no krūtīm izzīst kā ērce.</p>
                <p>— Viņš mani arī netaupa, varbūt to arī būsit ievērojusi?</p>
                <p>— Ir gan tur no tādas ko taupīt!</p>
                <p>Viļņa kundze piecēlās, dusmās trīcēdama.</p>
                <p>— Tikai zin, kā apkārt dauzīties, uz randiņiem ar šādiem
                — tādiem piena puikām, caurām dienām un naktīm
                pa svešām pilsētām... Nez' kur ar pašam acis bijušas,
                ka tādā varējis ieskatīties... Kā ieēdināts! — — ka
                kāds smukums vēl bijis! Šņerba gatavā. Būtu apprecējis
                kādu Cepļu meitu, būtu varbūt vēl šodien mēs paši
                savā mantā. Pliku Randavas baznīcas žurku ieņēma savās
                mājās, bez godīga krekla... paskat', ko tev vēl izdara!
                — kā žīds pie linu vezuma piesējies... Kaujies nu
                visu mūžu apkārt... Tādu posta pasaulīti! Ak tu Kungs
                un Dievs žēlīgais... Uz to Rīgu tu man vairs nebrauksi,
                to es tev saku! — Viļņa kundze, aiz dusmām šņākdama,
                ar savu slimo kāju aizkliboja uz virtuvi.</p>
                <p>Tā nebija pirmā reize, kad Gaidai bija jānoklausās</p>
                <pb/>
                <p>līdzīgā svētībā, bet šoreiz viņai likās tomēr vairāk nekā
                citām reizēm. Viņai asaras saskrēja acīs, un viņa nevarēja
                vairs norīt ne kumosa. Viņa pameta pusēsto spārniņu
                uz šķīvja, piecēlās no galda un, iegājusi guļamistabā,
                iekrita savā gultā.</p>
                <p>Ilgi viņa raudāja, kamēr acis kļuva sarkanas. Kad bija
                izraudājusies, aizmiga cietā miegā. Bija jau krēsla,
                kad viņa pamodās. Piecēlās, nomazgāja acis, sasukāja
                matus un iegāja atkal pie sava darba salonā. Darbs neveicās,
                galva bija smaga un sāpēja. Metās jau tumšs.
                Viņa uzdedza lampu, bet izraudātās acis nepanesa
                gaismas. Viņa paskatījās pulkstenī, vēl nebija vēls, tikai
                pieci. Izdzēsa lampu un apģērbās. Viņa negribēja Ērikam
                rādīties tādām sarkanām acīm. No Viļņa kundzes
                istabas salonā krita gara gaismas svītra. Gaida pameta
                naida pilnu skatu uz to pusi un izgāja.</p>
                <p>Sniegputenis bija pārgājis, aukstums pie vakara bija
                pieņēmies. Mīkstais sniegs gurkšēja zem Gaidas kājām.
                Viņa klausījās patīkamajā troksnī, cenzdamās jo cietāk
                uzmīt ar papēdi, un ātri soļoja uz priekšu. Pagāja garām
                mācītāja Vunša dzīvoklim, tur visi logi bija
                apgaismoti. Gaida atcerējās, ka Vunša kundze šovakar
                dedzināja saviem nabagu bērniem eglīti.</p>
                <p>Uzcēlusi apkakli, uzrāvusi mazo kažoka cepurīti uz
                ausīm, Gaida soļoja uz priekšu. Kad viņa kādu laiku bija
                gājusi, viņai kļuva vieglāk. Tikai acis vēl kaisa. Viņa
                paņēma sauju mīkstā sniega un spieda to pie acīm...
                tas bija tik patīkami, to viņa zināja jau no seniem
                laikiem...</p>
                <p>Veikalus jau taisīja ciet, kad viņa gāja atpakaļ. Viņa
                satrūkās, ka jau tik vēls, un paātrināja soļus.</p>
                <pb/>
                <p>— Viņš droši jau būs mājās... varbūt jau vannā...
                viņa sevī nodomāja.</p>
                <p>Gluži piesarkusi Gaida pārnāca mājās un nedaudziem
                lēcieniem uzskrēja augšā pa trepēm. Bez trokšņa
                viņa atslēdza durvis, klusi noģērbās un vēl gluži aizelsusies
                iegāja viesu istabā.</p>
                <p>Jā, viņš bija mājās, savā kabinetā. Viņa dzirdēja, ka
                viņa māte teica:</p>
                <p>— ...laid tik vien, gan tev labu galu pieskries...
                Stundas! Kas to gan nezin, kas tās par stundām. Vai
                tur nu tādu stundu devēju trūkums... Tur jau tas pats
                Strauts, mēli izkāris apkārt vien luncinās, tāpat kā tovasar,
                nav vis vēl aizmirsis... Vai tad nu par velti tik
                ilgi atminēs. Un tas inženieris ar kā lācis uz medu...
                Tu jau nu pats redzēji, vēl tev nepietiek...</p>
                <p>— Nekā es neredzēju. Vai lai es viņu pie aukliņas
                piesienu un vadāju sev līdz? — Ēriks īgni pretojās.</p>
                <p>— Manis pēc nesien nekur. Pats jau vien savu gadu
                glābsi. Tepat jau šorīt ar viens visu priekšpusdienu
                gar logiem promenierēja, uz augšu vien lūrēja... teicās
                to pazīstot, par Labroku to saucot jeb tamlīdzīgi. Viņi
                abi sabungojās, saķiķinājās pa logu, — varbūt tas pats
                ir, kur tagad skrien.</p>
                <p>Gaida saķēra galvu un ieskrēja guļamistabā.</p>
                <p>Pēc brītiņa ienāca Ēriks ar lampu un mefistofeliski
                smaidīdams viņu uzskatīja.</p>
                <p>— Kā labi gāja? — viņš vaicāja.</p>
                <p>Gaida neatbildēja un uzskatīja viņu spītīgi.</p>
                <p>— Ko tu manī skaties platām acīm, saki labāk, ar ko
                tu pulksten piecos biji uz satikšanos, vai ar Pudiķa, vai
                Labroka kungu varbūt?</p>
                <pb/>
                <p>— Ar abiem. — Gaida iesmējās pilnā kaklā, un, kad
                viņš, aiz dusmām trīcēdams, viņai tuvojās, vēl arvien ar
                lampu rokā, tad viņa palēcās sānis gar gultas galu un
                izskrēja pa durvīm ārā. Smiekli viņu smacēja nost.
                Viņš skrēja pakaļ. Viņa māte stājās tam ceļā; lai jel
                rimstoties.</p>
                <p>Gaida ieskrēja viesu istabā un pakrita uz dīvāna.
                Smiekli viņai bija pārgājuši, un tagad viņa elsoja raudās,
                kā krampjos raustīdamās.</p>
                <p>— Ha—ha—ha! — Ēriks, pa durvīm galvu pabāzis,
                iesmējās un aizcirta durvis.</p>
                <p>Gaida bija viena. Pēc laba laika viņa apmierinājās un,
                galvu pacēlusi, klausījās. Ne mazākais troksnītis nebija
                dzirdams. Viņa pavēra durvis un redzēja, ka ēdamistabā
                pie lielā galda vīra māte sēdēja un lāpīja, brilles uz
                acīm uzbāzusi. Gaida saglauda izpūrušos matus un lūkoja
                stingriem soļiem iet uz guļamistabu.</p>
                <p>Māra ienāca.</p>
                <p>— Cienījamā kundze, kungs skaišas, viņam neesot ne
                slaukāmā palaga, ne kurpju.</p>
                <p>Gaida paņēma rīta kurpes un palagu un gāja, lai
                ienestu vīram vannas istabā. Vīra māte jau stāvēja un
                gaidīja. Kad Gaida nāca viņai pretī, tā izrāva viņai no
                rokām palagu un kurpes un aizsteidzās.</p>
                <p>Māra, pie trauku skapja traukus likdama, to redzēja
                un sevī nosmējās.</p>
                <p>— Tā viņa vienmēr, kad kungs vannā, tad arvien viņai
                tur kas darāms... kungs katrreiz dusmojas, — Māra
                teica Gaidai.</p>
                <p>Gaida paņēma no skapja glāzi un izgāja virtuvē pēc</p>
                <pb/>
                <p>svaiga ūdens. Gar mazgājamo istabu garām iedama, viņa
                dzirdēja, ka vīra māte mīlīgi sacīja:</p>
                <p>— Paļauj dēlī, es tev nomazgāšu mugurīnu.</p>
                <p>— Liec nu mierā, gan es pats nomazgāšos, — Ēriks
                dusmīgi atteica.</p>
                <p>— Te būs tavas kurpītes, un te — zeķītes... es salāpīju
                ar mīkstu villīnu; krekliņam pie kakliņa un pie
                rociņām podziņas piešuvu; velc nu vien mugurīnā prātīgi
                un nepārplēs atkal sānīnus pušu.</p>
                <p>— Liec nu vien to veļu nost un ej, lai es varu sākt
                mazgāties, — Ēriks nepacietīgi raidīja māti projām.</p>
                <p>— Arī nelaimīga mīlestība! — Gaida pie sevis noteica
                un pazuda virtuvē.</p>
            </div>
            <div type="chapter">
                <head>14
                KORINNA</head>
                <p>Pēc pēdējās lielās sadursmes priekš Ziemas svētkiem
                Ēriks un Gaida vairs garīgi neatpūtās. Plaisa viņu starpā
                vērās arvien lielāka, naids paasinājās. Ēriks sāka
                tīšu prātu visādi Gaidu spīdzināt, pie kam viņam ticīgi
                palīdzēja arī māte. Viņš redzēja netaisnības, kuras māte
                darīja Gaidai un tās klusu ciešot pieļāva, jo tā, viņam
                ciezdama līdz, nevarēja mīlēt Gaidu, tas taču bija saprotami... 
                Uz katra soļa Gaidai bija ko ciest no vīra un
                viņa mātes pārestībām; un ar pārmetumiem, pelnītiem
                un nepelnītiem, vīra māte Gaidu vai gluži apmētāja, tā
                ka viņai vairs nebija neviena gaišāka brītiņa dzīvē. Uz</p>
                <pb/>
                <p>Rīgu pie Raudas viņa vairs nebrauca, un arī citādi Ēriks
                sekoja mātes padomiem un turēja viņu kā gūstekni
                mātes stingrā uzraudzībā. Dzīve Gaidai kļuva jo dienas
                jo nepanesamāka. Ēriks pats lielāko daļu dienas pavadīja
                tagad ārpus mājas.</p>
                <p>Ziemas svētki pagāja drūmi. Gaidai pat nebija liela
                prieka no svētvakara ar saviem draudzes bērniem; vīra
                māte to apzinīgi sarūgtināja. Visus svētkus Ēriks bija
                ļoti aizņemts ar savu draudzi, sprediķoja, laulāja, kristīja
                un apbedīja. Tad viņš pazuda pavisam uz dažām
                dienām. Gaida ar vīra māti dzīvoja vienas mājā un
                satikās tikai pie galda. Reiz iznāca atkal lielāka sadursme
                starp Gaidu un Ēriku, kad Gaida teica, lai viņš aizejot
                pie daktera Aizpura izrunāties. Tad Ēriks bāra Gaidu,
                ka tā bez viņa ziņas gājusi pie ārsta. No tā laika
                viņš visu saimniecības naudu atdeva savai mātei, un,
                ja Gaidai ko vajadzēja, visu pirka pats jeb lika mātei
                apgādāt. Tas Gaidu briesmīgi pazemoja, un viņa par to
                ļoti kaunējās; pat savai mātei, kas reti iebrauca Mazpilī,
                viņa to slēpa. Gaida cieta klusu, nevienam nesūdzēdamās.</p>
                <p>Tā tas gāja līdz pavasarim. Vīra māte ar Vunša kundzi
                bija iedraudzējušās, un Vunši un Villners drīz bija
                vienīgie cilvēki, kurus Gaida redzēja pie sevis mājās.
                Gaidai arī viss kļuva gluži vienaldzīgs viņas bezcerību
                dzīvē, viņa iegrima smagā apātijā.</p>
                <p>Gaidai likās, ka viņa būtu kļuvusi cits cilvēks, gluži
                pretējs tam, kas viņa bija agrāk. Kā agrāk visa viņas
                būte bija pārpilna mīlestības un maiguma, tā tagad tā
                bija pilna sīva naida; un jo dienas jo cietāka tapa viņas
                sirds, jo vairāk sliktu īpašību viņa pie sevis atklāja ar
                katru dienu. Viņa sāka spītēt vīra mātei, kur vien varēja, </p>
                <pb/>
                <p>muļķoja to visādiem jokiem. Tādos trakulīgos nedarbos
                viņa drīz atrada vienīgo prieku. Pret Ēriku viņa
                kļuva stūrgalvīga, spītīga, nerunīga, neievēroja viņa
                intereses un uzraudzību par viņa sīkām tualetes lietām
                un kārtību viņa rakstāmā istabā tā atstāja vīra mātei
                un vispār izturējās tā, it kā viņš nebūtu bijis viņai līdzās.
                Viņa nevarēja apslēpt savu necieņu pret viņu.
                Ēriks no savas puses to lūkoja viņai atdarīt ar to, ka
                ignorēja viņu kā sievu. To Gaida sajuta tikai kā labdarību,
                jo katra mīlestības dzirkstelīte pret Ēriku kā pret
                vīrieti viņā likās izdzisusi uz visiem laikiem.</p>
                <p>Reiz tēvs apciemoja Gaidu, un, kad viņš brauca projām.
                Gaida raudādama metās viņam ap kaklu un ar
                visu varu gribēja līdz uz Raudavu. Tēvs viņu norāja
                par mazu aušu, noturēja runu par laulības pienākumiem
                un grūtībām un, — noslaucījis pāris lielu asaru,
                — aizbrauca un vairs nerādījās.</p>
                <p>Uz Randavu Ēriks Gaidu nelaida. Vienīgo apmierinājumu
                viņa tagad atrada labdarībā; tur tā ielika visu savu
                neapmierināto mīlestību, saviem nabagu bērniem
                viņa atdevās ar sirdi un dvēseli. Sākumā vīra māte arī
                to bija visiem līdzekļiem lūkojusi kavēt, bet te Ēriks
                bija iestājies par Gaidu, laikam saprazdams, ka kaut ko
                taču viņai vajag atstāt. Viņas darbību šai laukā tas arī
                katrā laikā varēja kontrolēt.</p>
                <p>Gaidas māte nojauta meitas likteni un sāka to pabalstīt
                ar maziem līdzekļiem, kārtīgi ik mēnesi atsūtīdama
                pa druskai.</p>
                <p>Pamazām Gaida un Ēriks atsvešinājās un zem viena
                jumta dzīvoja katrs savu dzīvi. Gaida juta, ka tā viņa
                ilgi vairs necietīs. Pavasarim tuvojoties, viņu sagrāba
                ilgas pēc Randavas. Viņa atcerējās, cik labi pagājušo</p>
                <pb/>
                <p>vasaru bija tur atpūtusies, un ka pēc tam kādu laiku
                jutās daudz labāk, gandrīz līdz pašiem Ziemas svētkiem.
                Viņa ierunājās par to Ērikam, lūkodama viņu pārliecināt,
                ka laulības dzīvē liela svētība ir šķiršanās uz garāku
                laiku; viņš principā tam pievienojās, bet uz Randavu
                tomēr nelaida.</p>
                <p>Gaida ar vīra māti vasaru tika atkal „iekortelētas"
                Liepkalnē pie Vunšiem pansijā. Ēriks pats reti brauca
                uz Liepkalni. Savu brīvo laiku viņš pa lielākai daļai tagad
                pavadīja jūrmalā. Tur viņu drīz pazina ar vārdu
                „Jautrais mācītājs" jeb „skaistais Ēriks". Pret savu
                skaistumu viņš pēdējā laikā bija kļuvis sevišķi uzmanīgs
                un savai ārienei piegrieza tagad lielāku vērību.</p>
                <p>Vietas pārmaiņa darīja mazu labdarīgu iespaidu arī
                uz Gaidu. Vispār, tuvāk dabai būdama, Gaida arvien
                jutās labāk.</p>
                <p>Kārlis ar Vili, no augstskolas brīvdienās mājup
                braukdami, apciemoja Gaidu; kādas reizes atbrauca
                Velta ar Līzīti, reiz Anna Petrovna ar Krustiņu un
                Līgitu nodzīvoja veselu nedēļu Liepkalnē. Tās Gaidai
                bija svētku dienas. Balva atbrauca, jo viņa atkal gaidīja
                dzimtas pieaugumu un mocījās ar nelabumiem. Lai
                kā Gaida lūdzās Anitu, bet tā nebrauca uz Liepkalni.</p>
                <p>Ar Korinnu Gaida tagad bieži sarakstījās. Kādu dienu
                pienāca atkal garāka vēstule.</p>
                <p>Korinna rakstīja:</p>
                <p>Mīļā Gaida!</p>
                <p>Tu esi tik laba, ka tagad man tik daudz raksti. No Tavām
                vēstulēm es redzu, ka Tavs dvēseles stāvoklis nav
                apskaužams. Es ar savu pašreiz esmu mierā.</p>
                <p>Bet vispirms par Tevi. Esmu daudz par Tevi domājusi. </p>
                <pb/>
                <p>Negribu dot Tev nekādus padomus, bet domāju, ja
                Tu ilgi dzīvosi tādā bezcerību stāvoklī, Tu pamazām
                aiziesi bojā. Es uzskatu laulību par svētu tikmēr, kamēr
                tā neapdraud mūsu pašu es. Bet Tavs es jau sen ir apdraudēts.
                Un vai Tava kopdzīve ar Ēriku vairs ir laulība?
                Man šķiet, ka starp jums vairs nav nekādu iekšēju
                saišu. Un, ja tā ir, kā Tu raksti un nepārspīlē savā naidā,
                tad jau tā ir elle, tā nav dzīve. Ja Tu sāc nopietni
                domāt par šķiršanos, tad man Tev tikai jāpievienojas.
                Tu vēl esi jauna diezgan, vēl varēsi panest šādu lūzumu
                savā dzīvē, lai izglābtu pati sevi no galīga posta.</p>
                <p>Ka vīrietis savā greizsirdībā un naidā var tāds inkvizītors
                būt, to es nevaru iedomāties, tad viņam vajag
                būt pēdējam gļēvulim, par kādu Tu man Ēriku nekad
                neesi tēlojusi. Bet varbūt apstākļi no cilvēka iztaisa
                visu ko... Un tad jau arī viņš iet bojā tādā laulībā. Tu
                raksti, viņš Tevi nelaižot projām. Tas ir šausmīgi. Kas
                tad jums atliek darīt? Gaida, man trūkst padoma; es
                tikai zinu — es to neizciestu, es aizskrietu lai vai kur
                — vienalga.</p>
                <p>Tava laulība ir atbaidošs piemērs. Tai kā pretstatu es
                sev par apmierinājumu stādījos priekšā Balvas laulību.
                Bet nu arī viņa man raksta pēdējā laikā, ka viņa sajūtot
                laulību kā smagu jūgu un vienīgo laimi rodot bērnos.
                Tātad — kādēļ saistīt sevi tādā jūgā? Nē, un atkal nē!</p>
                <p>Man dažreiz liekas, ka es tomēr esmu vēl laimīgākā
                no mums visām. Anita? — ar to es netieku gudra, kaut
                gan mēs Pēterburgā dzīvojam kopā un viena no otras
                neslēpjam neko. Mīļā Anita! Labā dvēsele! Viņas dēļ
                pie mums Pēterburgā viss vīrietiskais elements sadalās
                divās partijās: vieni nosoda viņu un nicina, otri cildina</p>
                <pb/>
                <p>un uzskata par ideālu. Pēdējiem, zināms, ir vairāk taisnības,
                jo Anitā nav valšķības, nedz viltības, nedz noslēpumainības,
                — visa viņas ekstravagantā dzīve ir kā uz
                delnas. Viņai ir savi kaislīgi pielūdzēji, uz kuriem viņai
                ir liels , labdarīgs iespaids. Vairons no visiem ir karstākais,
                bet viņu tā tur vistālāk no sevis. Kādēļ? To es
                nesaprotu. Vai te neglabājas kaut kas viņas sirdī, ko
                viņa slēpj no visiem citiem?</p>
                <p>Tā tur pie mums ir pavisam cita pasaule, ar saviem
                jēdzieniem par vispārējām lietām. To es vislabāk sajūtu,
                kad esmu projām no Pēterburgas kā tagad, šeit
                mazajā provinces pilsētiņā. Kā gluži citi cilvēki ir šie
                mazpilsoņi, ar kuriem, es jūtu, man nav nekā kopēja;
                mūsu uzskati par visām vispārcilvēcīgām lietām ir gluži
                pretēji, es jūtos daudz augstāk pār viņu garīgo līmeni,
                ka man liekas necienīgi ielaisties ar viņiem kādās nopietnākās
                sarunās, it kā mana garīgā cilvēka profanēšana
                — nākt klajā ar savām domām un pārliecību, šeit
                es kļūstu tikpat banāla kā viņi visi un kā žīds no krusta
                bēgu katrreiz no šejienes uz mūsu ziemeļu Palmiru. Te
                ir tāds pilnīgs garīgs sastingums, intelektuālā apvāršņa 
                šaurums, cilvēki te nedzīvo garīgi, tikai miesīgi; jā,
                gribētos teikt — tie nenodzīvo savu dzīvi, tie to noguļ
                pilnīgā iekšējās dzīves nabadzībā. Viens otrs no šejieniešiem
                skatās uz mani ar nicināšanu, bet tas mani tikai
                uzjautrina, jo viņi nespēj mani novērtēt.</p>
                <p>Bet es gribēju Tev arī par sevi stāstīt. Nav daudz ko
                teikt. Es pa vecam strādāju pilsētas slimnīcā, kur Borja
                man iegādāja praktiku, jo es uz Borisovku vairs nebraucu.
                Boriss ar visu varu grib šķirties no Annas Ļeoņidovnas,
                kam es pretojos. Kādēļ postīt viņu bērniem</p>
                <pb/>
                <p>ģimeni? Es tāpat esmu laimīga diezgan! Vēl tikai viena
                vēlēšanās man ir — tu jau to zini — pēc bērna.</p>
                <p>Mēs ar Borisu satiekamies reti, bet, kad mēs esam
                kopā, tad tā ir viena prieka dziesma!... Es dažreiz domāju,
                ka mūsu kopdzīve ar Borisu ir ideāla laulība, ar
                visām laulības labajām pusēm, bez ļaunajām. Mēs dalāmies
                visos mūsu priekos un bēdās, pavadām kopā atpūtas
                brīžus; sīkās, mazās ikdienas intereses mums ir
                katram pašam par sevi, gar tām otram nav nekādas
                dalības. Materiāli esam pilnīgi neatkarīgi viens no otra
                un vispār dzīvojam katrs savu dzīvi. Man dažreiz liekas,
                ka tāda dzīves iekārta kā mums ar Borisu, ir par daudz
                laimīga, lai tā varētu būt caurmēra mēraukla. Bet kaut
                kā līdzīgi taču vajadzētu iekārtot to laulības jūgu arī
                vispār.</p>
                <p>Ka Boriss ir saistīts likumīgā laulībā, to es tagad uzskatu
                par izņēmuma laimi, jo — būtu viņš brīvs, tad
                mēs katrā ziņā laulātos pēc visiem likumiem; un tad
                vairs dzīve nebūtu tik skaista kā tagad. Ir arī zemūdens
                klintis mūsu dzīvē, uz kurām bieži atduramies, bet tās
                ciešanas, ko tās mums dara, tikai padara saprotamāku
                mūsu laimi. Pie tāda naida, par kādu Tu man rakstīji,
                mēs nekad netiekam. Borisam ir daudz vājību, kuras
                dara man sāpes, bet tādas šausmīgas īpašības kā greizsirdība
                es pie viņa nepazīstu. Saka, ka greizsirdība esot
                nepareiza īpašuma sajūta. Tas izklausās ticami.</p>
                <p>Mīļā Gaida, manī atkal mostas vēlēšanās — Tevi izraut
                no Tavas tagadējās dzīves. Ja Tu nokratītu savas
                nelaimīgās laulības važas un nāktu uz Pēterburgu pie
                mums, es ticu, Tu atdzimtu. Mēs Tevi saprastu labāk
                nekā tie, starp kuriem Tu dzīvo...</p>
                <pb/>
                <p>Pārdomā, mīļā, un raksti man labi daudz. Es redzu,
                kad Tu vairāk raksti, tad esi možāka; no Tavas klusēšanas
                man arvien ir bail, tad man liekas, ka Tu iegulsties 
                letarģiskā indiferentisma miegā.</p>
                <p>Vai Anita ir bijusi pie Tevis? Viņa gribēja katrā ziņā
                ar Tevi tikties.</p>
                <p>Drīz atkal, paldies Dievam, braukšu uz Pēterburgu.</p>
                <p>Sveika, mīļā, nezaudē dūšu!</p>
                <p>Korinna.</p>
                <p>Korinnas vēstulei bija par Gaidu hipnotiska vara. Viņai
                pašai it kā nebija vairs nekāda gribas spēka, viņa padevās
                savam liktenim un nesa to pacietīgi, vienīgi protestēdama
                ar sīkām, mazām atriebībām Ērikam un vīra
                mātei. Viss viņas jaunības spars un enerģija tika saskaldīta
                dažām maziskām, negātīvām interesēm. Tagad
                viņā pamodās atkal zināma drosme, un viņa sāka ticēt,
                ka vēl iespējama izeja no šādas nepanesamas dzīves.
                Viņa gudroja par bēgšanu, jo ar labu necerēja tikt projām.
                Viņa taisīja visādus plānus, kā tikt pie naudas, un
                sāka krāt tos rubļus, kurus dabūja no mātes. Kad tikai
                viņa tiktu projām, tad viņa bija droša, ka arī tēvs palīdzēs
                un, lielā vajadzības brīdī, varēja arī no Balvas
                pieņemt palīdzību, kamēr pati varēs sevi uzturēt. Uz
                Pēterburgu viņa gan netaisījās, to viņa tagad uzskatīja
                par neaizsniedzamu laimi.</p>
                <p>Kad augustā Gaida atkal pārbrauca uz Mazpili, viņa
                bija stingri noņēmusies aktīvi ķerties pie sava likteņa
                izšķiršanas, lai vai kā. Korinnas vārdi viņai neizgāja
                no prāta...</p>
                <pb/>
                <p>* * * </p>
                <p>Mazpilī nonākot, Gaidai bija sakrājies daudz darīšanu
                ar saviem draudzes nabagiem. Ar dzīvu interesi viņa
                ķērās pie darba. Viņa bija jau visā draudzē organizējusi
                veselu labdarības iestādi; kurā bija daudz centīgu biedreņu
                starp turīgākajām draudzes loceklēm. Visas kopā
                viņas nosprieda dibināt pie Katrīnas baznīcas labdarības
                biedrību. Šis projekts drīz aizņēma Gaidu visu, tā
                ka viņa kādu laiku aizmirsa pati sevi.</p>
                <p>Ar Ēriku, likās, saprašanās labojās: viņš vairāk sēdēja
                mājās, bija klusāks, ne tik rupjš un vispār lūkoja atkal
                tuvoties Gaidai. Vīra māte atkal kļuva greizsirdīgāka.
                Gaidas aizraušanos ar dibināmo labdarības biedrību
                Ēriks visādi atbalstīja un nežēloja arī materiālus līdzekļus,
                bez kuriem viņai grūti būtu nācies virzīt biedrības
                lietu uz priekšu.</p>
                <p>Septembra sākumā, Anita uz Pēterburgu braukdama,
                apciemoja Gaidu. Anitai Gaidas ārējā dzīve ļoti patika.
                Ēriks bija laipns pret viešņu, arī vīra māte spēlēja viesmīlīgu
                nama māti, tā ka Anita palika pat dažas dienas
                Mazpilī.</p>
                <p>Gaida ar lielu prieku izrādīja Anitai savu labdarības
                iestādi un iepazīstināja viņu ar dažiem no saviem bērniem
                — mīluļiem.</p>
                <p>Draudzenēm sirsnīgāk izrunājoties, Gaida gan atklāja
                Anitai savu nodomu „bēgt", bet jau bez lielas sajūsmas.
                Viņai tagad bija apziņa, ka viņa rada kaut ko lielāku,
                cēlāku, kas vispirms ir jāvada līdz galam, un tad tikai
                varēs domāt atkal par sevi. Anita šaubīdamās kratīja
                galvu.</p>
                <pb/>
                <p>— Tu netici manam darbam? — Gaida noskuma.</p>
                <p>— Tāda veida filantropija ir nederīgi ielāpi. — Redzēdama
                savu vārdu slikto iespaidu uz Gaidu, Anita
                piebilda: — Man jau nav bijusi izdevība iedziļināties
                šai jautājumā; tev ir zināmi piedzīvojumi, un, ja tu atrod
                kādu nozīmi labdarībā, tad laikam ne bez iemesla.</p>
                <p>— Jā, es katru dienu redzu visu to postu, sevišķi starp
                mazajiem un uz to atmest ar roku — un gaidīt uz kādu
                nākotnes labierīcību, ir vienkārši necilvēcīgi. Kad es
                būšu galā ar mūsu labdarības biedrību, tad propagandēšu
                par bērnu patversmes dibināšanu.</p>
                <p>— Tā ir cita lieta, tai es arī pievienojos.</p>
                <p>Gaida kļuva priecīgāka, kad viņas jaunākais projekts
                atrada Anitas labvēlību. Viņa tai plaši attēloja savus
                patversmes nodomus. Tad draudzenes pārrunāja atkal
                plaši par savu personīgo dzīvi.</p>
                <p>— Pastāsti nu, Anita, kā tev tagad iet ar sirdslietām?
                — Gaida lūdzās.</p>
                <p>—Ā, tur man šogad ir bijuši interesanti eksperimenti,
                kuru rezultātus es vēl neesmu paspējusi ietērpt matemātiskās
                formulās.</p>
                <p>— Vai tavā sirdī vēl līdz šim nav dziļāk ieķēries kāds
                āķis, kas tevi saistītu ar nesaraujamām saitēm?</p>
                <p>— Es domāju — nav tādu mīlestības saišu, kas kā
                tādas pašas par sevi vien būtu nesaraujamas, — Anita
                ar stingru pārliecību noteica.</p>
                <p>— Tā, diemžēl, laikam ir neapstrīdāma patiesība, —
                Gaida pievienojas.</p>
                <p>— Un otra ir, ka sievietei jānāk pie pārliecības, ka
                mīlestība nav arī viņas vienīgais dzīves uzdevums, kā
                mēs to domājām pirmā jaunībā, kur savus pasaules uzskatus </p>
                <pb/>
                <p>konstruējām pēc beletristikas iespaidiem, kas
                grozās gandrīz vienīgi ap erotiku.</p>
                <p>— Bet sieviete dzīvē tagad ir tā nostādīta, ka negribot
                iznāk, it kā viņa būtu radīta tikai mīlestībai un rases
                uzturēšanai.</p>
                <p>— No pēdējā uzdevuma sieviete nevar atteikties, un
                tas caurmēra sievietei arī arvien būs galvenais. Saki,
                Anita, kad tu būsi ar saviem „eksperimentiem" galā?
                — Gaida pasmaidīja.</p>
                <p>— Vai jel kad ar tiem var tikt galā! Bet tagad vismaz
                es esmu reiz brīva no pašpārmetumiem, es ticu pati sev,
                dzīvoju pēc savas ticības un neatbildu nevienam par
                saviem darbiem. Kad pērnvasar aizbraucu no Randavas,
                es jutos pilnīgi brīva un likos darbā, nospriedusi gaidīt,
                kamēr nāks īstais...</p>
                <p>— Bet tu viņu nevarēji sagaidīt, un atkal aizrāvies ar
                neīsto, — Gaida, mazliet norādama, pārtrauca.</p>
                <p>— Uzklausies! Es nemaz nedomāju par kādu mīlestību.
                Arkadijs bija projām, vienīgi Vairons vēl bija palicis,
                bet tas turpināja mani nīst, varbūt vairāk aiz gara
                laika, jo Soņa Goldšteina vairs neatgriezās Pēterburgā.
                Arī Korinnai bija savi sāpīgi konflikti ar Borisu, un mēs
                abas cītīgi strādājām pie savām studijām, nekur negājām,
                tikai retumis teātrī un koncertā.</p>
                <p>— Un iedzimtais grēks tev lika mierā? — Gaida vaicāja.</p>
                <p>— Laikam tas kaut kur sirds dziļumā dumpojās, jo
                es drīz vien manīju sevī atkal pamostamies zināmu trakulīgu
                aušību, koķetēriju — kas taču ir tikai — ilgas
                pēc vīrieša. Vairāk nekā katra mīlestība mani kairināja
                Vairona stūrgalvīgais naids. Es gribēju to lauzt. Un tad,</p>
                <pb/>
                <p>vienā jaukā dienā — viņš atkal bija, kā saka, pie manām
                kājām. Kādu uzvaras līksmi es izjutu, to es nevaru tev
                izstāstīt. Tad es viņam atdarīju ar uzviju par viņa naidu.
                Kādu laiku viņš pacietīgi panesa visu, gan ar svētību,
                gan lāstiem mani apkraudams. Es drīz viņu pievilku,
                drīz atkal atgrūdu no sevis. Viņš iekaisa arvien vairāk,
                un drīz mēs bijām viens otram pretī kā divi cīnītāji.
                Viņš pameta darbu, es arī strādāju maz, — kurš uzvarēs?
                — Šis jautājums bija starp mums, un tas bija jāizšķir.
                Kādu dienu, kad Korinna ar Borisovu bija operā, Vairons 
                ieradās pie manis lielā uztraukumā. Viņš lūdza un
                raudāja, — lai es darot ar viņu, ko gribot, viņš bez manis
                nevarot vairs dzīvot, un, ja es ilgi vēl viņu mocīšot,
                tad viņš negalvojot par sevi. Es viņu izsmēju. Tagad
                es saprotu, — es necienīju vīrieti, kas lūdzas... Mani
                smiekli ārkārtīgi uztrauca Vaironu, un viņš, gluži aizmirzdamies 
                un aiz uzbudinājuma trīcēdams, satvēra
                mani ar tādu varmācīgu pārspēku, ka es vairs nespēju
                smieties... Mūsu cīņa beidzās — ar Vairona pilnīgu
                uzvaru...</p>
                <p>Anita apstājās savā stāstīšanā.</p>
                <p>— Ko tu saki par to? — viņa jautāja.</p>
                <p>Gaida bija manāmi uztraukta. Viņa pārdomāja un
                tikai pēc brītiņa atbildēja:</p>
                <p>— Ja es nedomātu, ka tas notika ne gluži pret tavu
                pašas gribu, tad es tevi šoreiz norātu.</p>
                <p>— Laikam gan tā bija mana griba, jo citādi tas būtu
                gluži neiespējami.</p>
                <p>— Un tu pēc to nenožēloji?</p>
                <p>— Nē, es viņu mīlu. Jā! Oļģerts man rakstīja no Kijevas,
                es viņam neatbildēju.</p>
                <p>Galda neievēroja pēdējo piezīmi.</p>
                <pb/>
                <p>— Un ko tu domā tagad darīt? — viņa vaicāja.</p>
                <p>— Nezinu. Tas atkarāsies no Vairona, vai viņš vairs
                otrreiz nāks — mani iekarot... Pēc notikušā es bēgu no
                viņa, un, kad mēs satikāmies, es neizrādīju savu iekšējo
                prieku. Drīz sēmestris beidzās, un es aizbraucu. Es
                esmu atkal laimīga.</p>
                <p>— Kālab tad tu Vaironam neteici?</p>
                <p>— Cik tu esi naīva! Tad zustu visa burvība. Šai ziņā
                visam jāpaliek pa vecam — cīņai un iekarošanai starp
                vīrieti un sievieti.</p>
                <p>— Un iekarotājam arvien jābūt vīrietim?</p>
                <p>— Es tā domāju, varbūt citas jūt savādāk.</p>
                <p>Gaida smaidīja un pētījot vēroja Anitu.</p>
                <p>— Tu varbūt domā, — Anita atkal turpināja, — ka
                mēs tur citu neko nedarām kā eksperimentējam ar savu
                iedzimto grēku? Nē, tā nav. Mūsu dzīvē ir divas
                strāvas: viena augšstrāva — darbs un vispārcilvēciski
                pienākumi, otra — apakšstrāva — subjektīvā laime un
                cīņa ar šo „grēku". Un jo asāka ir šī cīņa tādēļ, ka arī
                mūsu vīrieši ir nākuši pie atziņas, ka taisni šai cīņā ir
                mūsu, jaunatnes, spēks. Agrākās vīriešu paaudzes tādas
                cīņas nepazina, pastāvošās ētikas normās tie bēga no
                katra konflikta ar iedzimto grēku — par naudu tie pirka
                mīlestību un nereti pārdeva sevi... Tagad viss citādāk,
                — šīs vecās paražas jaunie vīrieši uzskata par morāles
                pēdējo pakāpi.</p>
                <p>— Anita, tu jūsmo, vai tas var būt? — Gaida šaubījās.
                — Es nevaru ticēt, ka jau būtu tādi vīrieši, kas saprastu,
                ka ilelākais grēks pret cilvēka dvēseli ir — to pirkt
                vai pārdot. Un mīlestība ir visas dzīvības dvēsele, kā</p>
                <pb/>
                <p>tu reiz pareizi teici. Kas kādreiz ar to ir tirgojies, — tas
                nespēj nākt pie jaunas atziņas.</p>
                <p>— Nē, suns spalvu met, bet tikumu nemet, — Anita
                iesmējās, — veciem grēku āžiem jaunā laime nav sasniedzama.
                Bet mūsu paaudze, kamēr sākusi just, sākusi
                arī pārdomāt, pārrunāt: tā sapratusi atzīšanas ābola
                brīnumaino burvības varu, kas ir — mīļota cilvēka pirmais
                skūpsts un skāviens...</p>
                <p>— Ak Dievs, šis pirmais, dziļākais cilvēka dvēseles
                pārdzīvojums! — Kad no tā kritīs grēcības lāsts! —
                Gaida mazlet grūtsirdīgi nopūtās.</p>
                <p>— Un tu, Gaida, pie kāda gala atzinuma tu esi nākusi
                par savu — iedzimto grēku? — Anita jautāja.</p>
                <p>— Arī es esmu daudz domājusi par mīlestību. Pag',
                man likās, ka kāds ēdamistabā gāja... Būs mana vīra
                māte no Vunšiem pārnākusi. Ēriks aizgāja ar Villneru.</p>
                <p>Gaida piecēlās lai pārliecinātos, vai viņām nav radies
                kāds neaicināts klausītājs. Izrādījās, ka tāda nebija.
                Viņa atsēdās atkal Anitai līdzās uz dīvāna.</p>
                <p>— Nu, teic nu! — Anita nepacietīgi skubināja.</p>
                <p>— Kad domāju par mīlestību, tad man arvien prātā
                nāk kāda mūsu dzejnieka domas, — Gaida iesaka. —
                Viņš saka, ka mīlestību nevar definēt, formulēt; tas ir
                lielākais dvēseles skaistums, un tādēļ mīlestība arī tāpat
                nav definējama kā skaistums, neskatoties uz visām esošām
                aistētikas teorijām. Katrs individs mīl citādi, tātad
                — katram var būt sava teorija, un ar cilvēka dvēseles
                un jūtu izsmalcināšanos arī mīlestība top arvien sarežģītāka,
                komplicētāka, arī — traģiskāka. Tiktāl es pievienojos
                dzejniekam. Tālāk viņš saka — mīlestība ir
                pati savs līdzeklis un mērķis, tas ir viens no lielākiem,</p>
                <pb/>
                <p>dziļākiem un varenākiem cilvēka dvēseles pirmspēkiem,
                sugas uzturēšanas mērķi tā nekad neņem vērā.
                Jā, bērni pat lielai, ideālai mīlestībai uzsprauž krustu
                uz kapa. — Un arī te dzejniekam ir taisnība, ka mīlestība
                sugas uzturēšanas mērķus neņem vērā, bet, man šķiet,
                ar iebildumu, ka — ka tāda tā ir ārēji, tomēr viņu vada
                un dzen, ar filozofu muti runājot, kāds „neapzināmais"
                ģēnijs, kura mērķis ir ar mīlestību — sugu uzturēt. Es
                pievienojos filozofu viedoklim. Un, ja mīlestība bieži
                izbeidzas ar bērniem, tad tas tikai pierāda, ka bērns ir
                galvenais mīlestībā, ne mīlestība pati par sevi, un ka
                ar bērnu ir panākts dabas mērķis. Un, ja sieviete dziļāk
                mīl nekā vīrietis, tad arī tādēļ, ka viņa pēc savas dabas
                ir vairāk saistīta ar bērnu nekā vīrietis. Maternitātē
                sieviete pa lielākai daļai atrod visu savu cilvēka piepildījumu.
                Mīlestība ir un paliek iedzimta dziņa, lai tā
                būtu grēks vai svētums. To nomākt ir — nāvēt dzīvību.
                Mīlestības nozīmi pilnībā sajūt un saprot tikai sieviete,
                šis iedzimtais grēks nav nekas vairāk, kā zinātnieki
                saka, — psīchofizioloģisks process sēklas vielas
                darbībā dzīvā organismā. Sēklas viela ir būvmateriāls,
                no kura attīstās visa dzīvība, viņa ir tā, kas vīrietim dod
                lepno skatu, drosmi, gara un miesas spēku; viņa ir tā,
                kas dod sievietei maigumu, daiļumu, sirsnību,dvēseles
                dziļumu. Sievietē šī viela ir pasīva, vīrietī — aktīva; no
                tā ceļas abu dzimumu raksturīgās atšķirības. Viena viela
                tiecas otru papildināt, lai savienojoties radītu ko pilnīgāku,
                šī iedzimtā tieksme ir mīlestība, kuru vecie priesteri
                izsludinājuši par iedzimtu grēku. — Mīlestība ir
                radīšanas process, kura liesmās savienojas divi radniecīgi
                dīgļi. Bet šim radīšanas procesam papriekšu iet vesela
                cīņas stadija. Mīlestība padara vīrieti vāju pret mīļāko, </p>
                <pb/>
                <p> bet stipru pret ārpasauli un cīņā par uzturu. Jā,
                mīlestība ir eksistences cīņa pati par sevi, kurā īpatnis cīnās
                ne tikai sevis dēļ vien, bet savas sēklas turpināšanas
                dēļ. Tātad — cīņa mīļā dēļ ir tieša rases uzturēšanas
                cīņa. Ceļi, kādus indivīds izvēlas, — lai sasniegtu savu
                mērķi mīlestībā, ir dažādi, individuāli. Svarīgākais
                moments šai cīņā ir — pirmais skūpsts. No tā mirkļa,
                kur pirmais skūpsts ir dots, mīlestība iet uz priekšu savā
                seku gaitā, uz savu mērķi, uz savienošanos, lai tas būtu
                laulībā vai brīvā mīlestībā. — Gaida apklusa.</p>
                <p>Anita, it kā viņas domu turpinādama, teica:</p>
                <p>— Par katru laulības gultu baznīca un likums izstiepj
                svētīdami savu roku, ja arī no tikumiskā un rases higiēnas
                viedokļa būtu gluži nosodāma, kamēr katra brīva
                mīlestība, sekodama savai iekšējai, noslēpumainajai
                dziņai, tiek nosodīta. Šīs tradicijas radītāja ir sieviete.
                Viņas lielākā uzvara pār poligamo vīrieti ir — monogamas
                laulības radīšana, un šo ieguvumu viņa sarga ar
                stingru konsekvenci un bez žēlastības izstumj no sabiedrības
                katru sava dzimuma piederīgo, kas iedrošinājusies
                pārkāpt šo svētīto kārtību, lai arī vai karstākai
                mīlestības dziņai sekodama. Jā, starp sievietēm vēl
                daudz ir tradicionālu verdzeņu, maz patiesi brīvu
                cilvēku.</p>
                <p>Kad Anita apklusa, Gaida turpināja:</p>
                <p>— Daba ar mīlestību grib panākt pilnības radīšanu,
                šai darbā mums viņai jāpalīdz. Īstai mīlestībai, lai mēs
                to sastaptu kur sastapdami, jādod ceļš, jāiznīcina visi
                aizspriedumi. Tie ir mūsu tagadējās, diemžēl, tik daudz
                maldu elkiem apmiglotās sabiedrības svētie nākotnes
                pienākumi. Mums jāprasa: 1) aizsardzību un morālisku
                atbalstu mīlestībai un viņas bērnam, 2) sapratīgu laulības </p>
                <pb/>
                <p>reformu monogamijas garā un 3) stingru likumu
                pret prostitūciju.</p>
                <p>Šeit ir pamats, uz kura kultūras cilvēce varēs veselīgāk
                un tīrāk attīstīties nekā uz valdošās, liekulīgi
                kautrīgās sistēmas. Šo pamatu sagatavot ir viens no
                galveniem sabiedriski ētiskiem uzdevumiem, šeit ir
                plašs darba lauks sievietei.</p>
                <p>— Atļauj, ka mazliet piezīmēju — Anita iekrita starpā.
                — Labi, mīlestība ir rases uzturēšanai dots instinkts,
                bet ir cilvēki, kam vairošanās spēju nemaz nav. Vai tādēļ
                viņiem nav tiesības uz mīlestību?</p>
                <p>— Ir, — bet tāds nedrīkstētu saistīt pie sevis cilvēku,
                kam tāda spēja ir un kura tieksmei pēc pēcnācējiem arī
                ir savas tiesības. Pirms noslēdz laulību, vispirms vajadzētu
                pārbaudīt, vai viņu mīlestība ir dziļāka,
                pastāvīgāka jeb tikai aizraušanās; un, otrkārt, — vai
                viņiem ir no dabas dota spēja rasi turpināt. Tad, ne pie
                visiem vienādi parādās mīlestība, katrs mīl citādi, un
                tālab katram jābūt patiesam, iecietīgam un jāmācās
                paciest otra īpatnējās jūtas. Mēs nevaram prasīt, lai
                mīļotais cilvēks mūs mīlētu taisni tāpat, kā mēs mīlam
                viņu, — tā būtu netaisnīga varmācība, kas nestu sevī
                to pašu iedzimtā grēka aizsprieduma lāstu.</p>
                <p>Gaida apklusa. Anita ar lielāko uzmanību bija sekojusi
                viņas vārdiem. Kad Gaida netaisījās turpināt, Anita
                piebilda:</p>
                <p>— Jā, šis seksuālais aizspriedums ir visneatlaidīgākais;
                no svētā Augustīna līdz mūsu dienām ilgst tā vēsture.
                Vidus laiku baznīctēvu slimā fantāzija bija tā, kas mīlestību
                pataisīja par netikumu. Un tā izcēlās duālisms</p>
                <pb/>
                <p>starp stingri monogamisko spaidu laulību un neaprobežoto
                vīrieša brīvību.</p>
                <p>— Nē, šis duālisms pastāv jau no seniem laikiem, tur
                tas bija vēl noteiktāks nekā vidus laikos. Mūslaiku divējādā
                morāle ir mantojums no seno laiku vergu valsts;
                tas tagad savu laiku ir pārdzīvojis, jo sieviete sāk atbrīvoties
                no garīgās un ekonomiskās atkarības. Un tā
                pamazām radīsies jaunas attieksmes starp
                vīrieti un sievieti uz kopēja darba
                pamata.</p>
                <p>— Jā, — Anita pievienojās, — vīrieši jau pa daļai atzinuši,
                ka sievitei arī ir tiesmes pēc maizes — tiesības
                uz darbu; jādomā, ka tad viņi arī drīz sāks saprast, ka
                viņai tāpat ir tiesības uz mīlestību.</p>
                <p>— Es neatceros, kur reiz dzirdēju kādu sievieti sakām,
                ka viņa nevarot bez šausmām iedomāties tos upurus,
                kas gadu simteņiem tiek nesti vīriešu dzimuma jūtu iegribai:
                vienā pusē prostitūētā sieviete, no sabiedrības izstumtā
                parija, kuru prostitūējošais vīrietis apzīmē par
                cilvēces izvirtumu, otrā — pulks izglītoto, vientuļo sieviešu,
                kuras pastāvošās ētikas normās spiestas atturībā
                novīst, ja viņām nav izdevies sasniegt sapņoto lielo,
                vienīgo mīlestību; un tad tas vairums precēto sievu,
                kuras tikai laulībā baudījušas no atzīšanas koka un,
                noģidušas visu dzimuma dzīves brutālitāti, tikai ar zināmu
                pašpārvēršanos un neaptveramām ciešanām spēj
                pacelties pāri savu vīru priekšlaulības dzīvei... Jā, visu
                šo brīnumaino parādību nav iespējams ar saprātu aptvert,
                to tikai var saprast sieviete, kas to ar jūtām ir
                pārdzīvojusi.</p>
                <p>Gaida sarauca pieri un drūmi raudzījās sev priekšā.</p>
                <pb/>
                <p>Viņas vaibstos dzīvi atspoguļojās visi viņas dvēseles
                dziļie, sāpju bagātie pārdzīvojumi. Anita ar līdzjūtību
                raudzījās draudzenē, tad lēni pārtrauca iestājušos klusumu:</p>
                <p>— Un šī dziļā dzimumu attieksmju traģika top arvien
                jaušamāka. Vairumam vīriešu vēl arvien mīlestība ir ar
                miesas kāri identiska, ja tie nemācīsies dziļāk mīlēt,
                tad plaisa starp vīrieti un sievieti kļūs arvien lielāka.</p>
                <p>Gaida smagi nopūtās, sacīdama:</p>
                <p>— Ej, iestāsti to viņiem! Ieskaidro to vīriešiem, ka ir
                vajadzīga jauna ētika, pamatota uz patiesa darba jēdziena,
                personīgas atbildības un abu dzimumu relatīvas
                atturības, viņiem visa tā nav vajadzīgs.</p>
                <p>— Tu atkal netici. Ojā, daudz labāko vīriešu to jau ir
                atzinuši; vai tu nezini, ka tie ir radījuši jaunu seksuālzinātni, 
                kas solās atsvabināt dzimuma instinktu
                no iedzimtās grēcības sloga, mācīt seksuālitāti saprast
                kā dabisku, bioloģisku dzīves parādību, rādīt viņas
                lielo kultūras vērtību un palīdzēt cilvēcei izdaiļot šo
                svarīgo dzinekli, kas ir un arvien paliks spēcīgākais
                cilvēces attīstības motors.</p>
                <p>Atskanēja durvju zvans. Abas spēji satrūkās</p>
                <p>— Tas mans vīrs! — Gaida teica un nemierā sarauca
                pieri.</p>
                <p>Anita arī nemierīga piecēlās. Abas jutās it kā pieķertas
                kādā noziegumā, viņu acīs iegailējās sazvērnieku
                uguns...</p>
                <p>— Ienaidnieks tuvojas! — Anita klusi iesmējās.</p>
                <p>— Mēs esam cīņas gatavībā! — arī Gaida iesmejās un
                gāja ielaist Ēriku.</p>
                <pb/>
                <p>* * * </p>
                <p>Nākošā dienā Anita aizbrauca.</p>
                <p>Gaida, atkal viena palikusi, sāka prasīt no sevis atbildību
                par savu „iedzimto grēku". Tagad Ēriks viņu
                vairs neignorēja...</p>
                <p>Un Gaida sev vaicāja, vai tas ir morāliski vai ne, ja
                viņa turpina būt viņa sieva?... Lai cik viņa meklēja,
                bet savā sirdī mīlestības stariņu pret viņu atrast tā vairs
                nespēja — tik tukša tā bija... Nē, ne gluži tukša. Naids
                tur bija, dziļš, nesamierināms naids. Tātad, turpināt šo
                kopdzīvi miesīgi ir — nemorāli, tas ir — grēkot pret
                dzidro dzīvības avotu — „iedzimto grēku", notrulināt
                savas cēlākās jūtas. Jā, to viņa saprata, un tāpēc tā
                dzīvot vairs nevarēja.</p>
                <p>Kādu dienu viņa kategoriski paziņoja Ērikam, ka tā
                viņu vairs nemīl un turpmāku kopdzīvi uzskata par
                nemorālu un nepamatotu.</p>
                <p>Uz to Ēriks atbildēja, ka viņš arī to sen vairs nemīlot,
                bet uzskatot turpmāko dzīvi par morālisku un pamatotu,
                jo — bez sievas dzīvot viņš negribot un kā mācītājam
                šķirties esot grūti.</p>
                <p>Gaida lūkoja viņu pārliecināt, ka grūtības ar šķiršanos
                ir pārvaramas, ja viņš pāriet uz Rīgu kādā citā darba
                laukā; un viņš vēl var otrreiz laimīgi apprecēties,
                varbūt ar Cepļu Rēziju.</p>
                <p>Šo priekšlikumu Ēriks ar sašutumu atraidīja, sacīdams,
                ka viņš — aiz aprēķina sevi nepārdošot.</p>
                <p>Gaida viņam uz to atbildēja tikai ar mēmu, naidīgas
                nicināšanas pilnu skatu.</p>
                <p>Viņa aizrakstīja tēvam par savu nodomu šķirties un</p>
                <pb/>
                <p>vaicāja pēc padoma. Tēvs atkal deva Ērikam taisnību
                un pierunāja Gaidu vēl mēģināt iedzīvoties un netrakot.
                Māte teica, lai darot pati, kā atzīstot par labāku, viņa
                palīdzēšot, cik varēšot, Gaidas laime esot arī viņas laime
                un viņa ciešot tai līdz.</p>
                <pb/>
            </div>
            <div type="chapter">
                <head>15
                PATVERSME</head>
                <p>Gaida kļuva mierīga. Viņa nu bija ar sevi skaidrībā.
                Nespītēja vairs nedz Ērikam, nedz vīra mātei un sāka
                cerēt uz jaunu dzīvi. Labdarības biedrība labu laiku
                priekš Ziemas svētkiem bija nodibināta un jau darbojās.
                Tika rīkoti visādi vakari, priekšlasījumi lieliem un
                maziem, balles un bazāri. Gaidai arvien bija darba pilnas
                rokas.</p>
                <p>Bet drīz viņa sāka piedzīvot vienu vilšanos pēc otras.
                Viņa redzēja, ka ar savu labdarību tā bija izaudzinājusi
                daudz profesionālu nabagu; ka postu mazināt nebija
                viņas spēkos. Labdarības demoralizējošais iespaids bija
                drīz manāms arī pie mazajiem bērniem, kurus mātes
                mācīja ubagot un pielabināties labdariem, žēloties. Bija
                tādas mātes, kas uz Ziemas svētkiem vien gaidīja un
                skaitīja, ka šodien ies uz eglīti pie Viļņa cienīgmātes,
                rīt Labdarības biedrībā, parīt „vistiņu parlamentā". Un
                galvenais ļaunums bija tas, ka gandrīz nekad nebija
                iespējams izšķirt īstos trūcīgos no simulantiem. Radās
                veselas grupas, kas uz labdarību vien paļāvās un lūkoja
                no tās dzīvot. Bērnus mācīja krāpšanā un melošanā.</p>
                <pb/>
                <p>Tas viss tā sarūgtināja Gaidu, ka viņa sāka izmist par
                savu radīto darbu.</p>
                <p>Sevišķi daudz vilšanās viņa piedzīvoja pa Ziemas
                svētkiem, kur šoreiz viņas darba lauks bija daudz plašāks
                nekā agrākos gados. Tikai tagad viņa redzēja visā
                plašumā labdarības negātīvās puses. Viņa nožēloja, ka
                radījusi labdarības biedrību, un atzina, ka vienīgi svētīga
                nozīme varētu būt mazo, pamesto bērnu audzināšanai,
                kas bieži uz ielas gāja bojā miesīgi un garīgi.</p>
                <p>Gaida nopietni sāka pārdomāt patversmes jautājumu
                un iekustināja šo lietu biedrībā. Viņai radās atbalstītāji,
                sevišķi starp dāmām. Turīgākās biedrenes sāka piedāvāt
                lielākas vai mazākas summas ceļamai ēkai. Radās jautājums 
                par zemes gabalu. Gaidai ienāca prātā Zvaigznes
                kundze, kurai Mazpilī bija gan zemes gabali, gan nami.</p>
                <p>Kādu dienu Gaida aizgāja pie Zvaigznes kundzes
                ar lūgumu iestāties par biedreni patversmes rīcības komitejā 
                un pabalstīt pašu ideju.</p>
                <p>Zvaigznes kundzi ļoti aizkustināja mazo bērnu un
                viņu māšu posts, un tūdaļ viņa iestājās par biedreni,
                iemaksādama lielāku summu naudā un solīdamās arī
                turpmāk pabalstīt viņai simpātisko lietu. Par zemes
                gabalu viņa gribēja pārdomāt.</p>
                <p>Pēc neilga laika Gaida saņēma no Zvaigznes kundzes
                vēstuli, kurā tā bija ar mieru dāvāt patversmei vajadzīgo
                zemes gabalu ārpus pilsētas, — ja patversme tiek
                nosaukta viņas nelaiķes meitas Mirtas vārdā.</p>
                <p>Gaidu ļoti iejūsmināja šis priekšlikums, kā arī Zvaigžņu
                mātes mīlestība pret savu bērnu, kura piemiņu viņa
                tik daiļi gribēja cienīt. Gaida arī saprata, ka ar to varbūt
                daudz cietusī Zvaigznes kundze gribēja nelaimīgiem</p>
                <pb/>
                <p>bērniem un mātēm atdarīt to, ko pret savu pašas bērnu
                bija kādreiz noziegusies. Tas bija garīgs spēks un inteliģence,
                kādu reti var sastapt.</p>
                <p>Zvaigznes kundzes priekšlikumu pieņēma ar lielu
                atsaucību. Pie viņai sūtīja pateicības delegāciju un viņu
                pašu iecēla par goda biedreni un Mirtas patversmes
                patroni.</p>
                <p>Kad Gaida delegācijas priekšgalā pasniedza Zvaigznes
                kundzei šo godinājumu un lūdza viņu uzņemties virsgādību
                par mazajiem bērniem un atstātajām mātēm,
                vecās kundzes skarbie sejas panti kļuva maigi, viņas
                acis — valgas. Viņa apņēmās gādāt, cik viņas spēkos
                stāvēs, sacīdama, ka tai pašai vairs bērnu neesot, par
                kuriem būtu jāgādā.</p>
                <p>Gaida atcerējās agrāko Zvaigznes kundzi. Arī toreiz
                viņa visus bērnus bija mīlējusi un tos viesmīlīgi katrā
                laikā uzņēmusi savās mājās, kamēr nelaime ar Mirtu
                bija nākusi pār viņas namu.</p>
                <p>Pie patversmes dibināšanas ķērās ar lielu rosību:
                gatavoja plānus, salīga būvmeistarus, sarīkoja subskripcijas,
                sastādīja kuratorijas; visur Gaida bija klāt, un
                Zvaigznes kundze ne mazāk rūpējās par „savas meitas
                patversmi", kā viņa to sauca.</p>
                <p>Martā sāka būvi celt. Gaidai tagad laiks pagāja nemanot;
                viņai vairs nebija citu domu un interešu, kā tikai
                Patversme. Ēriks beidzot kļuva greizsirdīgs uz Gaidas
                jauno aizraušanos un lūkoja ierobežot viņas rīcību,
                bet viņa to neļāva. Kad pavasarī Ēriks lika Gaidai priekšā
                pa vasaru dzīvot jūrmalā, Gaida īsi atteica un palika
                Mazpilī. Savu māti Ēriks nodeva pansijā pie Vunšiem.</p>
                <p>Gaida ar Ēriku palika vieni Mazpilī. Kad Ēriks redzēja,
                ka ar Gaidu nekas nebija iesākams un viņa dzīvoja </p>
                <pb/>
                <p> vairs tikai savai patversmei, viņš saskaitās un lūkoja
                tai izrādīt savu vienaldzību, braukāja atkal bieži
                uz Rīgu un jūrmalu.</p>
                <p>Gaidas ausīs no draudzīgām dāmām nāca baumas, ka
                Ērikam esot Rīgā kāds aizliegts sakars. Gaida brīnījās
                pati par sevi, cik aukstasinīgi tā uzņēma šīs baumas, it
                kā viņš nebūtu nemaz vairs viņas vīrs. Tikai riebumu
                viņa sajuta tagad pret viņu. Negribēdama uz tenku
                pamata viņu nosodīt, tā noprasīja Ērikam. Viņš atzinās,
                ka pērn tuvinājis sev Naneti, kad viņi abi bijusi sanīdušies.</p>
                <p>Tad viņš lūdzās piedošanu un apņēmās atkal dzīvot
                tikumīgi, ja Gaida to kaut cik vēl mīlētu un būtu laba
                pret viņu. Gaida tikai atkārtoja, ko teikusi, ka viņa to
                vairs nemīl un nekad vairs nebūs viņa sieva.</p>
                <p>— Bet tomēr es tevi projām nelaidīšu, — Ēriks dusmās
                stūrgalvīgi noteica.</p>
                <p>— Cik ilgi tu mani turēsi pie sevis gūstā?</p>
                <p>— Kamēr man patiks, — Ēriks īsi atbildēja.</p>
                <p>Gaida paraustīja plecus un būvēja tālāk patversmi.
                Reizēm viņai kļuva Ērika žēl un viņa lūkoja to ieinteresēt
                atkal par viņa zinātniskajiem teoloģijas darbiem,
                projektēto jauno reliģijas mācības metodiku un bībeles
                tulkojumu literārā valodā. Bet velti — garīgais cilvēks
                Ērikā bija sen jau miris. Gaida pa daļai vainoja sevi un
                lūkoja piespiesties būt laba un laipna pret viņu, bet
                viņš prasīja no viņas mīlestību, kuru tā vairs nevarēja
                dot.</p>
                <p>Savā darbā Gaida jutās pilnīgi apmierināta, un abi
                ar Ēriku tie tagad dzīvoja gluži nošķirti, katrs savu
                dzīvi. Ēriks sāka vairāk interesēties par Vunša nīkuļojošo </p>
                <pb/>
                <p>„vistiņu parlamentu" un arī draudzība ar Villneru
                kļuva ciešāka.</p>
                <p>Gaida bieži satikās ar Zvaigznes kundzi, abas rakstīja
                un rēķināja stundām. Arī citas biedrenes piedalījās
                kopējā darbā.</p>
                <p>Kādreiz Gaida rakstīja Anitai:</p>
                <p>— ... Manā dzīvē tagad pēc Tavas teorijas ņem pārsvaru
                augšstrāva — darbs un vispācilvēcīgas intereses.
                „Iedzimtais grēks" manī it kā aizsnaudies. Lai viņš guļ,
                lai sapņo saldi, es nejūtu pēc viņa ne mazākās nožēlas.
                Es tagad dienā tik daudz strādāju, ka vakarā esmu priecīga,
                ja tieku gultā. No rītiem atkal agri augšā...</p>
                <p>Anita atbildēja:</p>
                <p>— Es priecājos, ka Tu esi sev atradusi darba lauku,
                kas Tevi pilnīgi apmierina. Man Tavas patversmes ideja
                ir simpātiska un es ar nepacietību gaidu līdz ar Tevi,
                kad tā sāks darboties. Ka Zvaigznes kundze lietai pieķērusies
                ar visu sirdi, to es arī saprotu viņa arvien bija
                krietna, atsaucīga dvēsele un bērnu mīlētāja! Zigurds
                šovasar nolika Gatčinas aerodromā pilota pārbaudījumu.
                Viņam esot lielas dāvanas gaisa kuģniecībai! Es
                tikos ar viņu un viņa „jauno" kundzi bez mazākā uztraukuma.
                Viņa arī esot liela sporta mīļotāja. Tātad
                abi, cerams, labi saprotas!</p>
                <p>Es tagad esmu atkal laimīga un, man liekas, ka — „nu
                esmu es to grunt' atradis..." Mēs abi ar Vaironu tagad
                strādājam klinikās kā subasistenti. Ar ilgošanos gaidu,
                kad mēs beigsim un mūsu laulības „pārbaudīšanas laiks"
                pēc Tavas teorijas būs pāri un mēs varēsim nodibināt
                ģimeni. Vairons katrā ziņā grib laulāties pie mācītāja
                un rīkot tautiskas kāzas Gailēnos. Man arī vienalga, jo
                jādomā, ka mums abiem nu tie „trakie" gadi būs pāri</p>
                <pb/>
                <p>un mēs nodzīvosim abi kopā līdz sirmam vecumam.
                Viņā jau aizvien ir bijis tāds labsirdīgs, romantisks vilciens.
                Krasākie pretstati ietilpst viņā, to es nemaz nevarēju
                iedomāties, un viņš man ar katru dienu kļūst
                psīcholoģiski interesantāks. Tu zini, ka savā politiskā
                pārliecībā viņš aizraujas ekstrēmos. Līdz šim tas vēl
                mūsu kopdzīvē nav radījis lielākas nesaskaņas, un ceru,
                ka turpmāk to būs vēl mazāk, jo — ar gadiem cilvēks
                kļūst mērenāks. Es esmu pret katriem ekstrēmiem.
                Mans mērķis ir, — pēc studiju beigšanas apmesties
                dzimtenē, kādā draudzē par ārsti, jo, kā dzird, vīrieši
                vairs negrib uz laukiem praktizēt. Man šķiet, uz laukiem
                darbs ar labu gribu var būt svētīgāks nekā pilsētā.
                Vairons atkal grib tikt pilsētā par fabrikas ārstu. Kā
                mūsu ideāli būs savienojami, to rādīs nākotne.</p>
                <p>Rožlejs atkal atrakstīja no Kijevas. Man viņa žēl, arī
                viņu es mīlēju...</p>
                <p>Tu vaicāji par Korinnu. Viņa vēl nav Pēterburgā.
                Man liekas, viņai pēdējā laikā ir bijušas lielākas sadursmes
                ar Borisovu. Viņas stāvoklis man neliekas apskaužams.
                Es nezinu, kā viņa savu dzīvi turpmāk iekārtos,
                ja paliks līdzšinējā stāvoklī...</p>
                <p>Paliec sveika!</p>
                <p>Anita.</p>
                <pb/>
            </div>
            <div type="chapter">
                <head>16
                MĀTE</head>
                <p>Augusta beigās Gaidai pienāca ziņa, ka māte stipri
                saslimusi un sauca Gaidu pie sevis. Gaida steidzīgi sakravāja
                vajadzīgās lietas un aizbrauca ar nemierīgu sirdi.
                Ne labi atvadīties nedabūja no Ērika.</p>
                <p>Ar drudžainu nemieru Gaida iekāpa vagonā, un pāris
                stundu brauciens viņai likās kā mūžība. Randavas stacijā
                viņa ieraudzīja no cita vagona izkāpjam krusttēvu,
                dakteri Gobu. Viņa nobāla. Tātad lieta bija nopietnāka,
                nekā viņa bija domājusi. Abi klusi sasveicinājās.</p>
                <p>— Cerēsim, ka tik ļauni nebūs, kollega Liepzieds šoreiz
                droši vien pārspīlē, — krusttēvs mierināja Gaidu.</p>
                <p>Gaida neko neatbildēja. Sirds viņai kļuva arvien
                smagāka. Puisis Krišus zināja tuvāk pastāstīt tikai to, ka
                cienīgmāte jau veselu nedēļu slimojot, Randavas dakteris
                braucis ik dienas, teicis, ka drīz pāries, tomēr palicis
                uzreiz sliktāk; cienīgtēvs gribējis jau vakar telegrafēt
                uz Rīgu un Mazpili, bet cienmāte neļāvusi. Tikai šodien
                tad aizsūtījuši tās ziņas. Esot no pēcpusdienas gan tā kā
                mazliet labāk.</p>
                <p>— Nu zināms, es jau teicu, būs labi, — dakteris Goba
                priecīgi iesaucās; varēja redzēt, ka arī viņš bija vairāk
                norūpējies, nekā gribēja likt manīt. Tad viņš lūkoja novirzīt
                valodas uz citu pusi, apjautājās par šā gada ražu,
                par kuru Krišus sāka plaši stāstīt, ka pavasarī agrīnā
                labība nosalusi; vasarājs sākumā rādījies labs, bet tad</p>
                <pb/>
                <p>krusa nokapājusi veldrē visu lielo tīrumu pie Lūžņu
                kroga, un tagad pļaujas mēnesis esot lietains... Bet toties
                no dārzu augiem paredzama bagātīga augļu ievākšana:
                ābelēm no augļiem zari līdz zemei noliekušies: lopu
                barība arī labi padevusies...</p>
                <p>— Krišiņ, brauc ātrāk! — Gaida lūdza.</p>
                <p>— Zirgi pie darba nodzīti, cienmāt, nevar vis tā dzenāt.</p>
                <p>— Gan atpūtīsies rīt, padzen vien.</p>
                <p>— Kur nu pūtīsies, rīt atkal visādas gaitas priekšā.</p>
                <p>Krišus saudzīgi uzsita zirgiem ar grožiem. Bērie mazliet
                ātrāk sāka rikšot.</p>
                <p>— Būs atkal lietus, kad tikai tiktu līdz mājām. —
                Krišs, paskatījies uz debesīm, noteica.</p>
                <p>— Man jau uzpilēja viena pile. Vai nepārvilksim jumtu?
                — Gaida vaicāja.</p>
                <p>— Drošības pēc jau varam, citādi, ja uznāk, kungi
                līdz mājām vēl var izmirkt līdz ādai.</p>
                <p>Krišus pārvilka ratu jumtu, un tad brauca klusēdami
                visu ceļu. Onkulis Kārlis bieži lūkojās pulkstenī.</p>
                <p>Uz mācītājmuižas tilta lietus sāka līt lielām gāzēm.</p>
                <p>— Ak Dievs, ak Dievs!... Gaida pie sevis vaimanāja.</p>
                <p>Pa gatvi brauca lēnāk. Vilkacis klusi ierējās un smilkstēdams 
                lēni vilkās pretī. Viņš jau bija kļuvis vecs.
                Lampauša jau no pērnās ziemas vairs nebija.</p>
                <p>Kārlis ar Vili atvēra durvis uz lievenēm. Gaida ar
                vienu lēcienu bija ārā no ratiem.</p>
                <p>— Kā iet māmiņai? — viņa nemierīgi vaicāja.</p>
                <p>— Nevar zināt. Tagad guļ visu laiku. Neskrej iekšā
                ar joni, — Kārlis nosauca Gaidai pakaļ.</p>
                <pb/>
                <p>— Kriš, nejūdz zirgus nost, brauc atkal pēc daktera
                Liepzieda. — Gaida dzirdēja tēvu sakām.</p>
                <p>Pie mātes durvīm viņa apstājās un, elpu aizturēdama,
                klausījās.</p>
                <p>— Vai Gaida klāt? — viņa dzirdēja mātes vājo balsi.</p>
                <p>— Laikam gan. Bet, kundze, mierīgi — nekustieties,
                — Anna Petrovna teica.</p>
                <p>Gaidai kājas sāka trīcēt.</p>
                <p>Anna Petrovna pavēra durvis un smaga zāļu smaka
                nāca viņai līdz. Ieraudzījusi Gaidu, viņa deva zīmi, lai
                tā izturas mierīgi.</p>
                <p>— Būšu, Anna Petrovna, ļaujiet man... Gaida vairs
                neļāva sevi atturēt un klusi iegāja pie mātes.</p>
                <p>Māte ilgu pilnu skatu raudzījās uz durvīm pretī ienācējai.</p>
                <p>— Māmiņ, mana mīļā — mīļā māmuliņ! — Gaida nokrita
                ceļos pie slimnieces gultas un skūpstīja viņas roku.
                Ar otru māte nespēcīgi glāstīja Gaidai galvu.</p>
                <p>— Mana mīļā meitiņ! — kā es tevi gaidīju... bija bail,
                ka vairs tevi neredzēšu... šodien tik grūti... — Slimnieces
                balss aprāvās.</p>
                <p>— Māmiņ! — Gaida izbijusies iesaucas. — Rīt būs
                atkal labāk...</p>
                <p>Māte neticīgi pakratīja galvu. Gaidai, māti uzskatot,
                sirds baigi sažņaudzās. Kā viņa bija pārvērtusies! Lielās
                acis dziļi iekritušas dobumos, vaigi bāli, plāni —
                plāni, tumšie, iesirmie mati pār dzelteni bālo pieri gludi
                nogūlās pār ausīm. Gaida glāstīja viņas izdilušās
                rokas un skūpstīja.</p>
                <p>—... Tas nāca tik piepeši, es biju tik vesela,— māte
                stāstīja lēnu balsi, — tad drudzis sāka celties un spēki</p>
                <pb/>
                <p>zuda... un tagad es jau esmu tiktāl... — māte nogurusi
                apklusa.</p>
                <p>— Nerunā, māmiņ, tik daudz! — Gaida ilgi uzskatīja
                māti un asaras māca viņu nost.</p>
                <p>— Māmulīt, mīļā labulīt! — viņa mīlināja māti, un
                lielas asaras ritēja pār viņas vaigiem.</p>
                <p>— Ka tev nu iet, meitiņ?</p>
                <p>— Tagad... labāk, nekā agrāk, — Gaida gribēja mierināt
                māti.</p>
                <p>— Jā, es zinu par tavu biedrību un patversmi.</p>
                <p>— Par patversmi es esmu tik laimīga!</p>
                <p>— Tas labi, bērns, es arī nopriecājos; tas ir svētīgs
                darbs, lai Dievs tev palīdz to līdz galam veikt. — Lielas
                sviedru lāses parādījās uz slimnieces pieres. Viņa nevarīgi
                cēla savu šauro roku uz augšu.</p>
                <p>— Man karsti..</p>
                <p>Gaida noslaucīja mitro pieri.</p>
                <p>— Onkulis Kārlis atbrauca reizē ar mani, — Gaida
                klusi teica.</p>
                <p>— Ak Kārlis? — māte priecīgi iesaucās. — Tas labi, —
                viņa klusāk piebilda un nemierīgi sakustējās. — Sasukā
                man matus, noslauki ar spirtu manas rokas... ir tādas
                mitras... dakteris Liepzieds arī vēl šovakar būs.</p>
                <p>Gaida darīja, kā māte lika.</p>
                <p>Durvis lēni pavērās un mācītājs Goba pabāza galvu.</p>
                <p>— Lienīt, vai Kārlis var ienākt? — viņš vaicāja.</p>
                <p>— Jā.</p>
                <p>— Labvakar, Helena, — dakteris Goba sveicināja ar
                māksloti stingru balsi un nāca tuvāk.</p>
                <p>Slimniece pamāja ar galvu un sniedza viņam pretī
                savu roku, kas viegli drebēja.</p>
                <pb/>
                <p>Dakteris atsēdās uz gultas malas, turēdams viņas roku
                savējā un neuzkrītoši skaitīdams pulsu.</p>
                <p>— Labi, Kārli, ka tu atbrauci, tagad es... būšu mierīga.</p>
                <p>Dakteris Goba īsi izprasīja slimnieci. Viņš jau zināja
                visu plašāk no brāļa.</p>
                <p>Tagad es tevi, Helena, neizmeklēšu; negribu divreiz
                mocīt. Kad atbrauks kollega Liepzieds, tad mēs abi
                kopā to izdarīsim.</p>
                <p>— Liepzieds... slimniece, acis pievērusi, tikko manāmi
                kustināja lūpas.</p>
                <p>Dakteris Goba piecēlās. Slimniece atvēra acis.</p>
                <p>— Tu ej? — viņas skats teica.</p>
                <p>— Es atkal ienākšu — ar Liepziedu. Atpūties tagad,
                Helena, tad mēs tevi drusku pamocīsim.</p>
                <p>— Ej tu arī, — slimniece teica uz savu vīru, — tikai
                Gaida lai paliek.</p>
                <p>Dakteris un mācītājs izgāja.</p>
                <p>— Gaida, man ar tevi jārunā.</p>
                <p>Gaida noliecās pie mātes.</p>
                <p>— Kamēr vēl varu... man tev jāizstāsta ātri, citādi es
                nevaru nomirt... — slimniece ātri runāja. Viņas tumšās
                acu skropstas gurdeni cilājās.</p>
                <p>— Es esmu smagi vainīga...</p>
                <p>Gaidai likās, ka viņas sirds apstātos pukstēt. Visi locekļi
                it kā notirpa.</p>
                <p>— Nāc tuvāk! — māte māja ar roku.</p>
                <p>Gaida pieliecās gluži tuvu pie mātes lūpām.</p>
                <p>— Pēc tavas dzimšanas es... viņu vairs nemīlēju, es
                — mīlēju citu... Liepziedu...</p>
                <pb/>
                <p>— Tu, māt? — Gaida pacēla galvu un it kā bailēs
                uzskatīja māti.</p>
                <p>— Nebīsties, bērns... nekas mūsu starpā aizliegts...
                nekad nav bijis. Bet visu mūžu esmu cīnījusies ar savām
                grēcīgām domām un vēlēšanām. Pirmos gadus tas bija
                tik grūti... vēlāk apradu, bet mokas bija — visa mana
                dzīve... Arī pret jums, bērni, esmu grēkojusi — es
                jūs tanī laikā mazāk mīlēju, nekā viņu... visas manas
                domas bija pie viņa un ilgas... Lai Dievs piedod manus
                grēkus! — es reizēm nožēloju, ka arī es neesmu
                Vilku gravā...</p>
                <p>Māte apklusa, likās ka iemiga.</p>
                <p>Gaida nedrīkstēja pakustēties. Tāds žēlums viņu pārņēma
                pret nabaga māti. Kā dzelžos smeldzošās sāpes
                spieda kopā sirdi.</p>
                <p>— Ūdeni; — māte čukstēja.</p>
                <p>Gaida pasniedza glāzi un ar vienu roku piecēla slimnieces
                galvu. Viņa iedzēra malku un tad smagi atlaida
                galvu spilvenā.</p>
                <p>— Vēlāk... stāstīšu tālāk..</p>
                <p>— Guli, guli, mīļo māmuliņ, es palikšu pie tevis.</p>
                <p>Gaida mīļām rokām sedza savu slimo māti, gludināja
                palagu un apsegu uz viņas krūtīm. Māte sāka mierīgi
                elpot un, likās, aizmiga.</p>
                <p>Gaida sēdēja uz krēsla gultai līdzās un noskatījās tik
                ļoti mīļotās cietējas sejā. Tagad viņa saprata, kādēļ viņai
                arvien bija mātes tik žēl... viņa arvien bija sajutusi,
                ka māte nav laimīga. Un tagad viņas izdilusī, bālā seja
                — kā mirušas mocekles vaigs...</p>
                <p>Gaida klusi piecēlās un piegāja pie loga. Arā jau bija</p>
                <pb/>
                <p>pavisam tumšs. Augusta naktis ir tik melnas, tik baismīgas... 
                Viņai likās, ka būtu dzirdējusi pūci.</p>
                <p>Istabā dega maza naktslampiņa.</p>
                <p>Gaida atslēja galvu pret loga rūti un domāja. Smadzenes
                tik smagi paklausīja gribai. Viņa lūkoja atcerēties
                visu pagātni, cik vien tālu spēja, agrā bērnībā. Kamēr
                viņa dzimusi — pagājuši divdesmit pieci gadi.</p>
                <p>Tātad tik ilgi tas ir... Viņa lūkoja atcerēties visu
                viņu satiksmi ar Liepziediem. Tagad viņa saprata, kādēļ
                viņi, tik tuvu dzīvodami, satikās tik reti un kālab
                tēvs bija pret katru tuvāku draudzēšanos ar Liepziediem.
                Arī bērnus viņš labprāt neredzēja satiekamies.
                Tikai pēdējos gados, kad Gaida bija vēl mājās bijusi,
                starp jauniešiem nodibinājās ciešāka satiksme; sevišķi
                sākot ar Gaidas iesvētīšanas dienu. Gaida arvien pret
                daktera onkuli, kā viņi, bērni būdami, sauca Liepziedu,
                bija jutusi siltu simpātiju, jo viņš, uz mācītājmuižu
                braukdams, nekad neaizmirsa iebāst kabatā slimajiem
                un veselajiem bērniem eukaliptu saldumus, kas bija tik
                gardi. Veselie bija pirmie, kas, viņam piebraucot, izrevidēja
                kabatas.</p>
                <p>Tagad viņa skaidri atcerējās vienu gadījumu no agrās
                bērnības. Viņai toreiz varēja būt seši, septiņi gadi.</p>
                <p>Kārlis ar Vili bija saslimuši vasarā. Tēvs bija aizbraucis
                uz sinodi un nebija mājās vairāk dienu. Dakteris
                Liepzieds bija ieradies pie mazajiem brālīšiem. Ar basām
                kājiņām viņa lēni iezagās tumšajā slimnieku istabā 
                un redzēja, ka dakteris bija apkampis un skūpstīja
                māti, kas šņukstēdama raudāja.</p>
                <p>— Helena, mīļā, drāgā, neraudi, — viņš māti mierināja.
                Gaida, greizsirdības mocīta, bija aiz svārkiem</p>
                <pb/>
                <p>māti rāvusi projām. Dakteris ar māti abi satrūkās un
                atrāvās.</p>
                <p>— Ko tu te meklē? — māte bija iekliegusies.</p>
                <p>— Onkul, dod bonbongas! — viņa bija teikusi.</p>
                <p>Veltīgi viņš visās kabatas meklēja pēc saldumiem.</p>
                <p>— Māmiņu tu nedrīksti bučot, tā ir mana māmiņa! —
                Gaida bija stingri noteikusi.</p>
                <p>Liepzieds lūkoja viņai iestāstīt, ka māmiņa raudājusi
                par slimajiem brālīšiem un viņš to mierinājis.</p>
                <p>— Bet bučot tu nedrīksti! Es negribu! — viņa bija
                dusmās kliegusi, ar baso kājiņu pie zemes sizdama.</p>
                <p>— Es jau nemaz nebučoju, — onkulis raudzīja izmeloties.</p>
                <p>— Tu melo! — viņa bija atkal kliegusi.</p>
                <p>Tad māte izveda viņu ārā, un dakteris Liepzieds aizbrauca
                ļoti bēdīgs, kā māmiņa viņai teica.</p>
                <p>Otrā dienā tēvs pārbrauca no sinodes. Gaida skrēja
                tam pretī un jautri čalodama izstāstīja, ka vakar bijis
                daktera onkulis ārstēt brālīšus, un viņš bučojis māmiņu,
                un viņa nav ļāvusi...</p>
                <p>Tad tēvs viņu sagrāba un nežēlīgi pēra.</p>
                <p>Māte izrāva viņu no tēva rokām un paglāba no viņa
                dusmām.</p>
                <p>— Es arī tevi vairs nemīlu, — Gaida, juzdamās droša
                mātes rokās, bija uz tēvu teikusi. Tēvs viņas abas izgrūda
                no savas istabas un aizslēdza durvis. Abas ar māti
                viņas ilgi, ilgi raudāja. Kas pēc tam bija noticis, to
                Gaida skaidri vairs neatcerējās, tikai ilgi viņām abām
                ar māti bija bail no tēva.</p>
                <p>Viņa atcerējās, ka tēvs pēc tam bieži brauca uz „sinodi" 
                un māmiņa bieži, viena palikusi, raudāja. Kādreiz</p>
                <pb/>
                <p>tēvs pārbraucis jautāja Gaidai, vai onkulis ar saldumiem
                bijis? Bet viņa tagad zināja, ka tēvs viņām nav
                draugs, un atteica: „Es tev neteikšu." Vēlāk viņš vairs
                nejautāja. Reiz tēvs pats bija saslimis — jādams kritis
                no zirga un izmežģījis kāju. Tad dakteris Liepzieds atkal
                bieži brauca.</p>
                <p>Vēlākā dzīvē Gaidai nekad mātes un Liepzieda attieksmēs
                nekas sevišķs nebija acīs dūries. Par tēvu gan viņa
                zināja, ka tas Liepziedu labi neierauga; to zināja arī
                viss pagasts. Vēlāk viņa to gadījumu bija gluži piemirsusi.</p>
                <p>To visu atceroties, Gaida tagad sajuta dziļas sāpes
                par mātes nelaimīgo mūžu. Bet tagad viņa arī saprata
                tēva skarbumu un to, ka arī viņš nebija varējis būt laimīgs
                tādos apstākļos. Viņa lūkoja iztēlot abu vecāku
                iekšējo dzīvi pa šiem ilgajiem kopdzīves gadiem.</p>
                <p>Kādēļ vecāki un Liepziedi nebija šķīrušies? Un tāpat
                vieniem kā otriem pēc tam bijis vēl daudz bērnu.
                Gaida tagad nespēja spriest, — vai tas bija labi, vai slikti
                darīts, ka viņi nebija šķīrušies. Viņai likās, ka vecākiem
                pašiem tas nācis par sliktu. Kādēļ māte bija cietusi,
                apspiedusi to labāko, dzidrāko, kas viņā bija?
                Kādēļ tie abi sarūgtināja viens otra mūžu??...</p>
                <p>* * * </p>
                <p>Durvis lēni pavērās, ienāca Anna Petrovna un māja
                ar roku, lai Gaida izejot, viņa palikšot te.</p>
                <p>Dakteris Liepzieds bija atbraucis un sēdēja ar tēvu
                un krusttēvu ēdamistabā pie galda. Gaida uzlūkoja
                Liepziedu citādām acīm nekā līdz šim. Viņš bija ļoti nopietns
                un kluss. Tēvs uz viņu skatījās naidīgi, tagad</p>
                <pb/>
                <p>Gaida to skaidri redzēja. — Laikam tagad abi intensīvi
                atceras tos laikus... — Gaida domāja.</p>
                <p>Pēc slimnieces izmeklēšanas abi ārsti iegāja mācītāja
                rakstāmistabā apspriesties. Gaida sēdēja līdzās tumšā
                viesu istabā un klausījās, elpu aizturēdama.</p>
                <p>— Jūs domājat, ka šī slimība var slikti beigties? —
                dakteris Liepzieds jautāja, manāmi uztraukts.</p>
                <p>— Tas atkarāsies no tā, kā sirds uz priekšu izturēsies.
                Tagad ir simptomi, kas liek domāt, ka...</p>
                <p>Tālāk Gaida nesaprata medicīnisko terminoloģiju.</p>
                <p>—...ja kājas sāk pampt, tad tā ir zīme, ka bīstamais
                process iestājies, — krusttēvs turpināja.</p>
                <p>— Jā, tad vairs nav ko cerēt, — dakteris Liepzieds
                smagi noteica.</p>
                <p>— Ak Kungs un mīļais Dievs, kad tikai māmiņai nepamptu
                kājas! — Gaida klusi lūdzās, rokas lauzīdama.</p>
                <p>— Būtu jūs agrāk atbraukuši, es gluži zaudēju galvu... 
                jūs sapratīsit, ka slimnieces liktenis man sevišķi
                iet pie sirds... mēs tik ilgi esam draugi... pazīstami,
                gandrīz visu mūžu kopā nodzīvojuši, — dakteris Liepzieds
                saraustītiem teikumiem trīcošu balsi runāja.</p>
                <p>— Jūs par daudz uztraucaties, kollegas kungs. Jūs esat
                darījuši visu, kas bija darāms, un citu neko arī es nevaru... 
                Diagnoze ir skaidra, terapijas nekādas nav...
                Ko liktenis lems, tas būs... — dakteris Goba atteica, un
                tad atkal abi sāka spriest par varbūtējo terapiju.</p>
                <p>Gaida piecēlās un iegāja pie mātes. Tēvs sēdēja gultai
                līdzās krēslā, galvu rokā atslējis. Otru roku māte
                cieši turēja savējā.</p>
                <p>Dakteris Liepzieds ienāca vēlreiz.</p>
                <pb/>
                <p>— Esiet, kundze, tagad droša, ja jūs līdz rītam varētu
                saņemties, tad viss ļaunums ir pāri... — dakteris Liepzieds,
                izlikdamies mierīgs, noteica savu parasto teikumu,
                kuru viņš lietoja pie grūti slimiem, lai tos iedrošinātu
                un paceltu viņu dzīvības enerģiju.</p>
                <p>— Līdz rītam to es vēl varu, — slimniece klusi
                atteica.</p>
                <p>Gaida redzēja, ka tēvs lūdzoši raudzījās savā agrākajā
                sāncensī, it kā no viņa atkarātos pagarināt slimnieces
                dzīvību. Māte neizlaida tēva roku no savējās. Otru
                roku viņa sniedza Liepziedam. Tad viņa abu vīru rokas
                ielika vienu otrā un turēja tās ciet... un platām acīm
                uzskatīja vienu un tad otru.</p>
                <p>— Piedodiet man... jūs abi... mīļie... — slimniece
                lēni teica, viņas lūpas trīcēja, vārdi aprāvās.</p>
                <p>— Lienīt, Lienīt! — tēvs sāpīgi sauca, tad izrāva savu
                roku no Liepziedo rokas. Bija dzirdamas dobjas, apspiestas
                divu vīriešu raudas.</p>
                <p>Dakteris Liepzieds aizbrauca uz mājām. Dakteris
                Goba palika līdz rītam mācītājmuižā.</p>
                <p>Nakti slimniece pavadīja nemierīgi. Uz rīta pusi aizmiga.</p>
                <p>Pēc atspirdzinošā, miega slimniece jutās mazliet labāk.</p>
                <p>— Kārli, vai nu es esmu cauri? — viņa priecīgi vaicāja
                svainim.</p>
                <p>— Jā, droši, tikai nu, Helena, saņemies vēl kādas dienas,
                tad būs labi, — krusttēvs Goba mierināja un atvadījās.
                — Ja tev paliks sliktāk, tad es atkal būšu klāt,
                bet — es nedomāju, ka manis vairs vairs vajadzēs... —
                viņš novērsās, to sacīdams.</p>
                <pb/>
                <p>— Tad viņš ilgi skūpstīja svainei abas rokas un šņaukādamies
                piecēlās.</p>
                <p>— Ardievu, Helena!</p>
                <p>— Ardievu Kārli... Sveicini Alisi un savus bērnus...
                Dakteris Goba aizbrauca.</p>
                <p>Pēcpusdienā ieradās Liepzieds ar Daugu, Viņa līgavu.
                Izdzirdis, ka slimniece jūtas labāk, viņš priecīgs iegāja
                guļamistabā. Slimniece smaidīdama sniedza pretī abas
                rokas.</p>
                <p>— Es, Paul, esmu tagad cauri! — viņa priecīgi čukstēja.</p>
                <p>— Mierīgi, lūdzu mierīgi! — viņš maigi apsauca. Apraudzījis
                slimniecei pulsu, viņš baigi viņu uzskatīja.</p>
                <p>— Kas ir? — viņa nemiera pilnu skatu vaicāja.</p>
                <p>— Nekas, tu nedrīksti tikai uztraukties.</p>
                <p>Ienāca mācītājs.</p>
                <p>Dakteris Liepzieds apraudzīja slimnieces kājas un
                spieda ar pirkstu miesā. Kājas bija uzpampušas; miesā,
                kur iespieda, palika dobītes...</p>
                <p>— Kas ir? — slimniece atkal vaicāja.</p>
                <p>— Nekas, nekas, tikai neuztraucies, tad viss būs labi,
                — dakteris atteica, un viņa balss drebēja.</p>
                <p>Mācītājs Goba viņu pētīdams uzlūkoja, tad piebalsoja
                kā pa sapņiem:</p>
                <p>— Jā, tad būs viss labi... viss, viss tad būs labi...
                Paldies Dievam, es jau domāju, ka kas slikts...
                dakteris savilka tādu savādu seju, — slimniece klusi
                teica.</p>
                <p>Ienāca Vilis ar Daugu.</p>
                <p>Mātes acis priecīgi iemirdzējās.</p>
                <p>— Mani mīļie bērniņi!... — viņa satvēra abu jauniešu </p>
                <pb/>
                <p>rokas un gribēja ko teikt, bet tikai klusas asaras
                ritēja viņai pār vaigiem.</p>
                <p>Dakteris Liepzieds nemierīgi deva mājienu, un Vilis
                ar Daugu atkal klusi izgāja.</p>
                <p>— Tagad atstājiet mani arī jūs abi, lai paliek tikai
                Gaida... Es gribu mieru... es būšu pavisam — pavisam
                mierīga... jā, es būšu... tad viss būs labi... — viņa
                čukstēja.</p>
                <p>Kad pārējie izgāja, Gaida atkal ieņēma savu vietu
                pie mātes gultas. Labu brīdi abas klusēja. Māte lēni
                cilāja plakstus un raudzījās Gaidā. Likās, ka viņa pārdomāja
                kaut ko.</p>
                <p>— Guli, māmuliņ, es tepat pie tevis būšu, — Gaida
                mīļi teica, viegli glāstīdama mātes galvu.</p>
                <p>— Gan izgulēšos... vēl gribu ar tevi runāt, Gaida. Ak,
                mana meitiņa... grūti ir par sievieti būt... tikai ciest
                un ciest. Tā apnicis... tā apnicis dzīvot, un žēl atkal jūs
                — manus mīļos bērnus; gribētos redzēt tevi laimīgu...</p>
                <p>— Māmiņ, man tagad ir labi, daudz labāk...</p>
                <p>— Vai ir gan?</p>
                <p>— Jā, tu redzēsi, cik es būšu laimīga, tikai kļūsti vesela.</p>
                <p>— Lai Dievs dod... Mēs visi esam grēcīgi, ak, cik
                grēcīgi!... mūsu grēki kā ķēdes locekļi visu mūžu saistās
                viens otrā, un mēs to smago grēku ķēdi velkam līdz
                visur... Pat mūsu retos laimes brīžos — viņa iežvadzās
                — grēks! grēks!... Bērns, nekaldini sevi šai grēka apziņas
                važā! Kas bijis — pagājis, pagātne ir mirusi —
                tikai nākotne dzīvo. Nedomā par grēku! Kas tiecas pēc
                dzīves, kas meklē, tas negrēko...</p>
                <pb/>
                <p>Mātes balss kļuva arvien klusāka. Pēdējos vārdus
                Gaida tikko varēja sadzirdēt.</p>
                <p>— Rīt mēs vēl parunāsim, meit, par tevi. Man tev
                vēl arī jāizskaidro, kā viss tas notika...</p>
                <p>Viņa aizvēra acis un aizmiga. Gaida sēdēja līdzās, satriekta
                līdz pašam dvēseles dziļumam.</p>
                <p>Pret vakaru slimniecei kājas sāka stiprāk pampt.
                Dakteris Liepzieds bija vēl tepat. Aktal viņš apskatīja
                slimnieci, tad skumji atvadījās...</p>
                <p>— Paul, neatstāj mani!... — māte kā izmisusi lūdzās,
                viņa roku savējā turēdama. Viņas acis stīvi raudzījās
                viņā.</p>
                <p>— Jā, palieciet tepat, — mācītājs klusi pievienojās
                mātes lūgumam.</p>
                <p>Pauls Liepzieds vairs neatstāja Helenu..</p>
                <p>Miegā mātei uznāca sirdskrampji, un kad tie bija
                pārgājuši, tad viņa vairs nenāca pie samaņas...</p>
                <p>Tās bija baismu pilnas dienas un naktis — cīņa starp
                dzīvību un nāvi. Agonija vilkās divas dienas.</p>
                <p>Tad mātes vairs nebija...</p>
            </div>
            <div type="chapter">
                <head>17
                TĒVS</head>
                <p>Randavas kapsētā starp mācītāja un daktera muižām
                guldīja Helenu Gobu. Pār aizbērto kapa kopiņu mācītājs
                Goba īsi spieda daktera Liepzieda roku, tad abi uzmeta
                viens otram biklu, naidīgu skatu un uzgrieza muguru...</p>
                <pb/>
                <p>Bērinieki, izteikuši piederīgiem savu līdzjūtību, atvadījās.</p>
                <p>Gaida palika pie savējiem.</p>
                <p>Bērnu vaimanas pēc mātes atskanēja pa visu māju.
                Mazākie spiedās Gaidai klāt, kā no ligzdas izkrituši
                putniņi, kas vēl nemāk laisties; Kārlis ar Vili turējās
                vairāk tēva tuvumā, vīrišķīgi lūkodami savaldīties;
                Velta ar Līzīti raudāja, galvas iebāzušas vecmāmuļas
                klēpī, kura savām trīcošajām rokām tās glaudīja. Viņas
                sirmā galva drebēja, un lūpas raustījās klusā lūgšanā.
                Viņa cieši ticēja Dieva neizdibināmam prātam...
                Anna Petrovna izraudātām acīm, klusi rīkodamās staigāja
                pa māju. Pirmais vakars, kad mātes izdzisušo miesu
                vairs nebija mājās, bija grūtākais. Vispirms visi, it
                kā cits no cita baidījās un lūkoja sevī apspiest sāpju
                smeldzi, un no visiem kaktiem atskanēja klusas, apspiestas
                raudas... Vakarā viens pēc otra sanāca ēdamistabā
                ap lielo galdu, kur Anna Petrovna bija uzlikusi
                patvāri un ielēja katram glāzi tējas. Neviens neēda.
                Pamazām sāka raisīties valodas. Visi pieminēja māmiņu,
                katram bija savs sevišķs mīlestības pierādījums no viņas.
                Tikai Velta nerimās raudāt. Viņa jau bija mātes
                nerātne... Tēvs paņēma viņu sev līdzās un, piespiedis
                sev klāt viņas galvu, to apmīļoja. Visi ģimenes locekļi
                jutās it kā tuvāki viens otram.</p>
                <p>Arī vecais, lielais sienas pulkstenis sevi atgādināja
                kā tuvinieku. Kad tas sita, visi paskatījās uz viņu. Tas
                vairs nerādīja gluži pareizi un sita aplam. Tēvs jau sen
                bija gribējis to sviest ārā, bet tas bija mātes mīlulis un
                palika savā vietā. Jā, tas bija sitis visas stundas, kuras
                viņa bija nodzīvojusi kopā ar Mārtiņu...</p>
                <pb/>
                <p>* * * </p>
                <p>Tad Kārlis ar Vili taisījās projām uz augstskolu. Gaida
                ar Annu Petrovnu visu sarīkoja pa vecam paradumam,
                un tad viņi aizbrauca reizē ar vecmāmuļu. Vēl
                klusāks kļuva mācītājmuižā. Tikai pūce vakaros vecajā
                ozolā uzvilka savu sēri baismīgo ķērcienu...</p>
                <p>Gaida rakstīja Ērikam, ka tagad no Randavas nevar
                aizbraukt. Ēriks atbildēja laipni — lai paliekot, kamēr
                pati apmierinoties un arī tēvs atpūšoties no smagā sitiena,
                un bērni aprodot. Gaida bija Ērikam pateicīga, ka
                viņš saprata viņas bēdas cienīt. Viņa dzīvoja atkal augšā
                savā istabā un bija pie sevis pieņēmusi Krustiņu un
                Līgitu.</p>
                <p>— Tagad tu būsi mūsu māmiņa, — Līgita teica.</p>
                <p>— Neej projām vairs pie Ērika, paliec labāk pie
                mums, — arī Krustiņš lūdzās.</p>
                <p>Bērni pamazām sāka aprast. Krustiņš ar Līgitu jau
                atkal reizēm iesmējās un trakoja. Velta ar Līzīti sāka
                nopietni mācīties ar Annu Petrovnu un caurām dienām
                sēdēja klusi pie savām grāmatām. Arī Krustiņš un Līgita
                dūšīgi mācījās.</p>
                <p>Mātes istaba tika izvēdināta, tad noslēgta, un viss tajā
                atstāts pa vecam... </p>
                <p>Tēvs staigāja nopietns, drūms. Ar bērniem viņš pēc
                bēru vakara maz runāja. Gaida sāka bažīties par bērniem
                — kas būs, kad viņa aizbrauks atpakaļ uz Mazpili?</p>
                <p>Kādu vakaru vēlu, Krustiņš ar Līgitu jau gulēja, Gaida
                sēdēja pie galda un rakstīja Korinnai un Anitai. Viņa
                vēl nebija atbildējusi uz viņu mīļajām, garajām vēstulēm, </p>
                <pb/>
                <p>kuras bija saņēmusi pēc mātes nāves. Viņa izlēja
                draudzenēm visas savas bēdas uz papīra. Bija jau
                ļoti vēls, kad Gaida beidza rakstīt un taisījās iet gulēt.
                Viņa ieraudzīja, ka nakts karafīte ir tukša. Bērni kādreiz
                naktī prasīja dzert. Aizdegusi sveci un apņēmusi
                apkārt villaini, viņa ar karafi klusītiņām nogāja lejā
                pēc ūdens. Tēva rakstāmā istabā caur durvju apakšējo
                spraugu vēl redzēja uguni degam. Klusiem soļiem uz
                pirkstu galiem Gaida pagāja garām uz ēdamistabu, kur
                no patvāra ielaida ūdeni: tad tikpat klusi nāca atpakaļ
                un mazliet apstājās pie tēva durvīm. Ko gan tēvs vēl tik
                vēlu darīja? Viņa klausījās. Kādu brīdi viss bija klusu.
                Tad tā dzirdēja apspiestu šņukstēšanu... tēvs smagi
                ievaidējās un nopūtās. Sirds Gaidai sāpēs sarāvās. Nabaga
                tēvs! Dienu viņš cieta viens pats, un nakti — tad
                viņš ļāva vaļu savām sāpēm...</p>
                <p>Gaida gribēja iet augšā, viņa zināja, ka tādos gadījumos
                cilvēks labprāt vēlas būt viens... Bet tad viņa izdzirda
                atkal raudas un vēlāk papīra čaukstoņu ...</p>
                <p>— Tēt, mīļo, tēt! Es te esmu ... Gaida klusu, lūdzošu
                balsi teica.</p>
                <p>Aiz durvīm bija dzirdama krēsla bīdīšana. Tēvs atslēdza
                durvis, un asa gaisma dūrās Gaidai acīs, tās apžilbinādama.</p>
                <p>Tēvs, bez apkakles, izpūrušiem matiem, sarkanām
                acīm stāvēja durvīs.</p>
                <p>— Tu, Gaida! Kālab tu neguli?</p>
                <p>Gaida pameta acis uz rakstāmgaldu. Tas bija apkrauts
                ar vēstuļu loksnēm.</p>
                <p>— Es arī rakstīju vēstules, — Gaida sacīja.</p>
                <p>— Es — lasīju. Ej nu gulēt, — mācītājs Goba piespiesti
                sausi skubināja.</p>
                <pb/>
                <p>— Tēt, atļauj, ka es palieku pie tevis, kādu brītiņu...
                man arī tik grūti, — Gaida lūdzās un spēra soli pār tēva
                sliegsni. Mācītājs aizvēra durvis aiz Gaidas.</p>
                <p>Gaida apķērās tēvam ap kaklu.</p>
                <p>— Es... es viņu pāragri iedzinu kapā... Tēvs čukstēja.</p>
                <p>— Nē, tēt, nav taisnība, — Gaida lūkoja mierināt tēvu.</p>
                <p>— Tu nezini, bērns, ko viņa visu mūžu cieta — no
                manis..</p>
                <p>— Es zinu visu.</p>
                <p>— Ko tu zini?</p>
                <p>Gaida stāstīja. Tēvs klusēdams klausījās, katru vārdu 
                no Gaidas lūpām nolasīdams. Kad Gaida apklusa,
                viņš atslēja galvu rokās uz galda un smagi elpoja. Gaida
                uzlika roku uz viņa pleca.</p>
                <p>— Es viņai neticēju visu mūžu... tik tagad, kad viņas
                vairs nav, — es redzu un ticu. Tur — tur ir mātes
                vēstules — visas. Tur ir manas, visas sakārtotas pēc numuriem
                chronoloģiskā kārtībā... ar rožaino lentīti sasietas.
                Un tur — viņa — Liepzieda, tāpat sarkanā lentītē.
                Tur — viņas sen mirušās draudzenes. Un te — mana
                brāļa.</p>
                <p>— Onkuļa Kārļa? — Gaidia pārsteigta izsaucās.</p>
                <p>— Jā, Kārlis viņu arī mīlēja.</p>
                <p>— Un māte?</p>
                <p>— Nemīlēja. Toreiz — viņa mīlēja mani.</p>
                <p>— Tēt, liksim tās vēstules nost.</p>
                <p>— Ņem, lasi tās arī tu. Bet vispirms es gribu izstāstīt,
                cik melna ir bijusi dvēsele tavam tēvam...</p>
                <pb/>
                <p>Drebošu roku mācītājs Goba palīdzēja Gaidai sasiet
                katru vēstuļu paciņu ar zināmu lentīti.</p>
                <p>— Tikai nesajauc! — viņš rūpīgi aizrādīja.</p>
                <p>Un tad tēvs stāstīja Gaidai par savu „melno dvēseli"
                — visu it visu... tāpat kā reiz bija stāstījis saviem dēliem.</p>
                <pb/>
                <p>Māti viņš bija iemīlējis savā adjunkta gadā. Arī brālis
                Kārlis, kas toreiz pie viņa vasarā ciemojies, jūsmojis
                par „skaisto Helenu". Un toreiz abu brāļu starpā
                bija tikko neizcēlies mūžīgs naids. Bet viņas simpatijas
                jau no paša sākuma bija nedalāmi bijušas uz brāļa, mācītāja,
                pusi. Pēc diviem gadiem abi brāļi bija apprecējušies.
                Dakteris bija apņēmis turīgo Alisi,kas viņa dēļ
                ģība un mira; mācītājs, kad viņu ievēlēja Randavā, pārveda
                savā mācītājmuižā Helenu. Pirmos divus gadus
                abi dzīvoja laimīgi, bet tad mācītājs sāka garlaikoties
                un nevarēja lāgā iedzīvoties savā draudzē, par daudz
                skarbs un nepacietīgs būdams. Mīlestības karstums viņam
                bija pārgājis. Tad dzima ar lielām grūtībām
                Gaida. Jaunais Randavas dakteris Liepzieds ar knaiblēm
                to ievadīja pasaulē. Māte slimoja kādu mēnesi, un
                dakteris brauca bieži. Tēvs pats bija visu laiku nelabā
                omā. Vēl tagad tas atminējās, ka viņš, mātei vēl gultā
                esot, viņu tā kaitinājis, ka tā dabūjusi raudu krampjus.</p>
                <p>Tēvs toreiz rāvies projām uz lielpilsētu, Randavā
                viņam nemaz nepaticis. Kādas reizes vēlāk arī māte
                ar mazo Gaidu braukusi līdz uz Rīgu pie svainienes Alises.
                Brāļa simpātija pret „skaisto Helenu" atkal uzliesmojusi,
                un reiz dzērumā viņš to satvēris, gribēdams nobučot.
                To tēvs redzējis. Te iešāvusies kā saindēta bulta
                viņa sirdī greizsirdība. Pārbraukuši Randavā. Mājās
                viņa greizsirdības dusmas sprāgušas vaļā. Māte viņu vēl</p>
                <pb/>
                <p>kaitinājusi ar saviem nervoziem smiekliem. Tas viņu
                pildījis ar šaubām un aizdomām — pret brāli, jo māte
                arvien labprāt braukusi līdz uz Rīgu. Kad viņš mātei
                to pārmetis, tad viņa tikai smējusies. Tas viņu padarījis
                vēl niknāku. Tad viņš sācis bieži braukt uz Rīgu, sievu
                vairs līdzi neņēmis, viņa arī vairs uz to nepastāvējusi...
                Šādās reizēs māte ar Liepziedu satikušies Vilku gravā ...</p>
                <p>Tēvs uz brītiņu apklusa.</p>
                <p>Gaida sarāvās, dzirdēdama pieminam Vilku gravu.
                Viņa instinktīvi saķēra galvu rokām un sakņupusi klausījās.
                Tēvs pameta īsu skatu uz viņu, tad turpināja.</p>
                <p>— Bet laulību viņi miesīgi nav pārkāpuši, ja skūpstus
                un apkampienus par tādu neuzskata... to tu visu
                redzēsi no šīm vēstulēm.</p>
                <p>Tad tēvs stāstīja tālāk, kā viņš, redzēdams, ka Lienes
                sirds viņam arvien tālāk zūd, izmisis un padevies vieglai
                dzīvei, savu sievu vairs nemaz neievērodams. Viņa
                tapusi nopietnāka, uzmanīgāka pret viņu; lūgusi ar labu,
                lai viņš atmet savu uzsākto vieglprātīgo dzīvi. Pati
                viņa klusībā mocījusies ar pašpārmetumiem, ka tā vainīga
                pie viņa grimšanas. Tad viņš atgriezies, labojies, un
                viņi kādu laiku dzīvojuši samērā panesami.</p>
                <p>Tad viņiem piedzima Kārlis un Vilis viens pēc otra.
                Tie mazotnē bieži slimoja, un dakteris Liepzieds viņus
                rūpīgi ārstēja. Slimības gadījumos tēvs arvien bijis ļoti
                nepanesīgs un nepacietīgs; ja bērniem nebijusi nopietna
                kaite, tad tas vienumēr lūkojis kur izsprukt ārpus
                mājas. Tādā kārtā Liene ar Liepziedu bijuši atstāti
                savā vaļā; viņa greizsirdība vērsta tikai uz brāli, un
                tā tas nemaz neiedomājies briesmas tuvumā, līdz kamēr
                toreiz pārbraucis mājās, un Gaida izpļāpājusi. Toreiz </p>
                <pb/>
                <p>bijis kritisks moments mātes un Liepzieda mīlestībā.
                Ja Gaida nebūtu izpaudusi, tad varbūt viss būtu
                uz labu griezies. Viņi abi nosprieduši šķirties, un Liepzieds
                gribējis aiziet no Randavas. Kad Gaida viņus pārsteigusi, 
                tad viņi pašlaik atvadījušies viens no otra. To
                visu Liene tad tēvam atzinusies un izstāstījusi visu. Ka
                viņu starpā nebijis miesīgu sakaru, to viņš neticējis
                visu mūžu. Liene toreiz solījusies ar Liepziedu pārraut
                saites uz visiem laikiem, lai tikai tas viņai ticot un
                dzīvojot turpmāk pats godīgi. Bet pati tā nenocietusies
                un pateikusi Liepziedam, ka vīrs visu zina. Tad Liepzieds,
                pazīdams viņa brutālo dabu, vairs no Randavas
                negājis projām, sacīdams, ka paliks Lienei par sargu,
                un, ja viņas vīrs apiesies slikti ar viņu, tad viņš to ar
                varu aizvedīs projām. Un viņš apgājies visādi ar māti,
                bet viņa nav vairs sūdzējusies Liepziedam. Divi gadi viņi
                ar māti dzīvojuši vienā naidā, māte bieži taisījusies
                aiziet, bet bērnu dēļ vienmēr palikusi. Tad, priekš Veltas
                piedzimšanas, tēvs kļuvis rāmāks un atmetis savu
                izlaidīgo dzīvi; arī uz Liepziedu tas sācis skatīties
                mierīgāk, kad redzējis, ka Liene viņu galīgi izmetusi
                no galvas...</p>
                <p>— Kāda arī mana mūža laime varēja būt, to tu varbūt
                sapratīsi, — tēvs teica. — Bet starpība starp Lienes
                un manām ciešanām bija tā, ka viņa godīgi turēja
                savu vārdu un lūkoja visiem spēkiem nodibināt mājas
                mieru un klusēt manā priekšā, kamēr es — es viņu nesaudzēju
                nekad ar pārmetumiem, jā — es netaupīju pat
                nekrietnākos lamu vārdus. Kad viņai kādreiz paspruka
                kāds pārmetums par manu dzīvi Rīgā, tad es ar to vēl
                lielījos viņas priekšā. — „Ak, Kungs, kas lai iznāk no
                mūsu bērniem!" — tā viņa tad vaimanāja. — „Vecāku</p>
                <pb/>
                <p>grēki pāriet uz bērniem līdz trešam un ceturtam augumam."
                — Tā es viņai teicu...</p>
                <p>Mācītājs atkal ilgāku laiku klusēja. Tad viņš arī izteica,
                ka māte priekš miršanas vēl viņam izstāstījusi par
                Gaidas mīlestību pret Valdi... To viņa uzskatījusi kā
                viņas pašas grēka lāstu...</p>
                <p>— Un no šī pēdējā sitiena viņa vairs neatpūtās... —
                Gaida aizsedza ģīmi ar rokām. Tēvs un meita ilgi klusēdami
                sēdēja, abi galvas rokās atslējuši.</p>
                <p>Bija dzirdams, ka vecais pulkstenis ēdamistabā nosita
                stundu. Abi nebija manījuši, ka eļļa lampā bija izdegusi
                un pašlaik taisījās apdzist.</p>
                <p>— Iesim nu, bērns, pie miera. Paldies Dievam, ka nu
                arī tu visu to zini. — Tēvs gausi piecēlās, iedeva Gaidai
                vēstules un lēni bīdīja viņu uz durvīm.</p>
                <p>Gaida ar ūdens karafi uzgāja augšā. Krustiņš ar Līgitu
                gulēja, mierīgi elpodami.</p>
                <p>Gaidai miegs nenāca. Viņa sēdās pie galda un sāka
                lasīt nodzeltējušās loksnes; vispirms tēva karstās mīlestības
                vēstules, kuru saturs bija arvien tas pats, sākās
                ar: „Mana mīļā, saldā Lienīt," „Mana dārgā, sirdsmīļā
                Lienīt" un beidzās ar „Tavs, mūžam Tevi mīlēdams
                Mārtiņš" un tā tālāk.</p>
                <p>Viņa paķēra otru paciņu, gluži plānu, ar zilu saitiņu
                sasietu. Tur vēstuļu sākumi bija: „Skaistā Helena",
                „Nepieietamā karaliene". Tādā pašā garā beidzās.</p>
                <p>Drusciņ biezāka paciņa ar sarkanu lentīti sasieta. Tās
                bija Liepzieda karstās mīlestības vēstules un zīmītes.
                Gaida paķēra kādu garāku vēstuli un lasīja:</p>
                <p>Helena, mana zvaigzne neaizsniedzamā!
                Es šodien jāju garām mūsu pasta celmam mežā un</p>
                <pb/>
                <p>atradu tur savu jau viendien ielikto vēstuli. Tātad Tu
                jau trīs dienas neesi tur bijusi. Parīt ir sestdiena — mūsu
                diena, cerams, ka viņš būs tikpat aizņemts kā vienmēr
                sestdienās. Tad taču Tu atkal būsi Vilku gravā?
                Kā es gaidu uz šīm dienām! Liekas, ka no tām vien
                dzīvoju... Kaut arī tik reiz pa nedēļu skatīt Tevi, Tevi
                pielūgt, skūpstīt Tavas mazās rociņas un — ak! — spiest
                pie savas krūts, kura tā ilgojas pēc Tevis, mana dārgā... 
                Nē, nē, piedod! Es negribu neko „grēcīgu", es
                vairs par to nekad nerunāšu. Lai notiek, kā Tu aizliedzi.
                Es tik gribu Tevi pielūgt, Tevi dievināt kā savu sauli
                pie debess, — to Tu man nevari liegt. Nāc, esi, es alkstu
                pēc viena gaismas stariņa no Tavām skaidrajām,
                liesmainajām acīm — bez tā man nav dzīvības.</p>
                <p>Tavs P.</p>
                <p>Gaida ķēra pēc otras:</p>
                <p>Sirdsmīļākā!</p>
                <p>Celmā atradu vēstuli — Tu nevarot sestdien ierasties.
                Es esmu izmisis. Pirmdien es Tevi gaidīšu tai pašā
                stundā. T. P.</p>
                <p>Trešā tikpat īsiņa:</p>
                <p>Dārgā!</p>
                <p>Es būšu rīt pie jums „garāmbraucot", ja arī neviens
                no Tavējiem nebūs slims. Es nupat redzēju viņu aizbraucam
                „uz sinodi"...</p>
                <p>Gaidi mani! </p>
                <p>T. P.</p>
                <p>Tad nāca vēl garākas un īsākas. Bija vesela rinda garāku
                vēstuļu, kurās Pauls pārmeta Lienei nedibinātu
                kautrību, nosodīja aizspriedumu varu pār viņu, karsti
                lūdzās paklausīt viņam. Dažās viņš sirdīgi pārmeta viņai </p>
                <pb/>
                <p>nemīlestību, vājību, mazdūšību, enerģijas, gribas un
                pašapziņas trūkumu. Tad atkal citās lūdzās piedošanu,
                solījās vairs par „to" nerunāt, lai tikai viņas vairs netrūktu
                Vilku gravā. Drošināja viņu, lai nebīstoties,
                viņš taču neesot nekāds vilks, nedz cits kāds plēsīgs
                zvērs. Tad citās visās reizēs par „to" vairs nebija runas.</p>
                <p>No vēstulēm varēja redzēt lielo dvēseles cīņu, kādu
                māte bija izcīnījusi pati ar sevi un Paulu. Gaida paņēma
                kādu mātes fotogrāfiju no tiem laikiem. Tā varēja
                būt apmēram Gaidas tagadējā vecumā. Ilgi viņa
                raudzījās mātes ģīmja pantos. Tik līdzīga viņa bija mātei!
                Mātei tikai bija uzkrītoši sērīgi nopietnas acis un
                dziļas sāpju līnijas ap lūpām. Onkulis Kārlis reiz bija
                nosaucis šo bildi par „svēto Ceciliju." Viņam bija taisnība
                — līdzība bija liela.</p>
                <p>Rīta gaisma jau svīda, kad Galda ielikās gultā.</p>
                <p>Gaida jutās tuvāka tēvam. Tēvs bija manāmi mierīgāks.
                Viņš izprasīja Gaidai visu par viņas laulības dzīvi,
                tā nekā neapslēpa, un kad viņa izteica vēlēšanos —
                neiet vairs atpakaļ pie vīra, bet palikt Randavā pie mazajiem
                bērniem, tad viņš tai atļāva darīt pašai pēc sava
                prāta.</p>
                <p>Tai pašā vakarā, kad bērni atkal mierīgi līdzās gulēja,
                Gaida rakstīja Ērikam:</p>
                <p>Ērik!</p>
                <p>Es vairs pie Tevis neatgriezīšos. Lūdzu atsūti manas
                lietas šurp uz Randavu. Es domāju, personīga izrunāšanās
                mūsu starpā ir lieka; bet, ja Tu gribi, man nekas
                nav pretī. Es būšu šimbrīžam Randavā.</p>
                <p>Gaida.</p>
                <pb/>
                <p>P. S. Savas darīšanas ar biedrību un patversmi es pati 
                nokārtošu.</p>
                <p>Nākošās dienās Gaida saņēma savus grozus un kārbas,
                kas bija no bēniņiem nostiepti un oda pēc pelējumiem.
                Iekšā viss bija sabāzts caur caurim šausmīgā nekārtībā.
                Ta bija vēl vīra mātes pēdējā uzmanība!</p>
                <p>Tēvs galu galā bija mierā ar Gaidas soli. Anna Petrovna
                gribēja iet projām, bet Gaida viņu nelaida.</p>
                <p>Tagad Gaida redzēja sev priekšā lielu, grūtu uzdevumu
                — audzināt savas mazākās māsas un brāli.</p>
                <p>Patversmes un biedrības darīšanu nokārtošanas dēļ
                viņa aizbrauca uz Mazpili un apmetās uz divām dienām
                viesnīcā, otrā pilsētas malā. Patversmes lietas visas
                uzņēmās Zvaigznes kundze. Biedrībai nebija tik dūšīgas
                pēcnācējas. Visas dāmas bija ļoti pārsteigtas, bet
                Gaida izskaidroja, ka viņas klātiene tēva mājās uz kādu
                laiku nepieciešama.</p>
                <p>Pēc kāda mēneša Ēriks atbrauca un lūdza Gaidu atgriezties
                atpakaļ, solīdams un apzvērēdams visu labu.
                Neko nepanācis, viņš aizbrauca.</p>
                <p>Gaida sāka nodarboties līdz ar Annu Petrovnu ar
                bērnu sagatavošanu uz skolu. Gaida pierunāja tēvu nākamā
                gadā laist Veltu un Līzīti skolā; viņa pati gribēja
                iet bērniem līdz. Anna Petrovna apņēmās palikt vēl
                mācītājmuižā, kamēr Krustiņš un Līgita paaugsies.</p>
                <p>* * * </p>
                <pb/>
            </div>
            <div type="chapter">
                <head>18
                REZIGNĀCIJA</head>
                <p>Vairāk nekā gads bija pagājis no Gaidas mātes nāves.
                Veselu gadu Gaida pavadīja Randavā. Tai laikā Ēriks
                vairākkārt pūlējās to pierunāt nākt atpakaļ pie viņa,
                bet Gaida palika pie sava. Nupat rudenī Velta ar Līzīti
                bija iestājušās Daugavieša ģimnāzijā; turpat arī Gaida
                pieņēma vietu par skolotāju.</p>
                <p>Sākumā viņa bija atkal domājusi par studēšanu, bet
                vēlāk šīs domas atmetusi, jo tas prasītu lielus upurus
                un — tad viņai būtu jāpamet savas jaunākās māsas un
                brālis, kuriem viņa tagad jutās mātes vietā.</p>
                <p>Kādā nomaļā klusā ieliņā Gaida noīrēja sev un māsām
                mazu, glītu dzīvoklīti ar trīs istabām un dzīvoja
                vientuļi, atrāvusies no pasaules. Arī ar Balvu tā sagājās
                reti. Kad māsas iestājās skolā, tad viņas kļuva it
                kā patstāvīgas un labprāt iztika bez Gaidas palīdzības
                skolas darbos. Gaidai pašai skolā stundu bija maz, Daugavietis
                jaunai iesācējai sākumā negribēja pilnīgi uzticēties,
                bet nogaidīt. Gaida savu darbu ņēma nopietni
                un rūpīgi sagatavojās uz stundām, tomēr drīz viņai atlika
                daudz svabada laika. Viņa uzsāka atkal savas gleznošanas
                stundas pie dailinieka Raudas.</p>
                <p>Pēdējo gadu Randavā dzīvojot un sērojot pēc dārgās
                aizgājējas, Gaida klusībā daudz bija pārdomājusi
                par visu piedzīvoto un izjusto. Tāda dobja vienaldzība
                viņu pārņēma pret visu apkārtni. Viņai bija tā, it kā</p>
                <pb/>
                <p>visa dzīve jau būtu pagātnē un tagad tuvotos dzīves
                pakrēslis — pievakare. Tā bija smaga rezignācija. Nekādas
                stipras vēlēšanās viņa nesajuta. Cilvēku sabiedrība
                viņai rieba, viņa no tās bēga un atrāvās vientulībā.
                Tur viņa ar savu fantāziju veidoja sev pasakaini brīnumainu
                pasauli kā kādreiz bērnībā; tur dzīvoja ar
                saviem ēteriski dzidrajiem tēliem, ar tiem dalījās savās
                klusās dvēseles sāpēs, ar savu dzīves neapmierinātību
                un nenoteiktajām ilgām.</p>
                <p>Kādu vakaru oktobra vidū Gaida nāca no Raudas
                mājās pa Nikolaja ielas aleju. Vieglajā rudens kostīmā
                viņai bija stipri vēss un tā knaši soļoja uz priekšu, galvu 
                nodūrusi.</p>
                <p>— Labvakar! — kāds sveicināja, garām iedams.</p>
                <p>Gaida sarāvās un pacēla galvu. Viņa tik no sāniem
                vairs redzēja sveicinātāju un nedabūja viņa sejā ieskatīties.</p>
                <p>Kas tas tāds varēja būt? Tik pazīstama izlikās viņa
                balss. Tālā tālā pagātnē tā to bija dzirdējusi, un tagad
                patīkami bija to atcerēties. Bet kas tā bija par balsi? —
                Ak, vienalga ...</p>
                <p>Mājās pārnākusi, Gaida atrada Veltu un Līzīti mācāmies.
                Viņa iegāja savā istabā un apstājās pie krāsns
                apsildīties.</p>
                <p>— Māriņ, vai nav karstas tējas? — viņa prasīja kalponei,
                kas rīkojās blakus ēdamistabā ar traukiem.</p>
                <p>— Jā, kundze, es pašlaik klāju galdu, — kalpone atteica.</p>
                <p>Kad Gaida ar māsām bija pārnākusi uz Rīgu, tad arī
                Māra vairs nebija palikusi Mazpilī pie vecās Viļņa „lielmātes"
                un devusies šurp; viņa sevi uzskatīja kā pie</p>
                <pb/>
                <p>Gobu dzimtas piederīgu un ne ar kādu pierunu nebija
                aizturama, kad Gaida vairs neatgriezās pie vīra. Varbūt
                klusībā tā cerēja kaut kur Rīgā sastapt Juri...</p>
                <p>Māra ienesa vakariņas, patvāri un pasniedza Gaidai
                mazu vēstulīti. Meitenes atsēdās pie galda, Gaida lasīja
                vēstuli, un viņas vaigi spēji pārklājās ar tumšu sārtumu.
                Viņa ātri izgāja savā istabā, lai meitenes nepamanītu.
                Kāda muļķība — nosarkt! Par ko?... Tad viņa
                atkal atsēdās pie galda, — ielēja sev glāzi tējas un ātri
                izdzēra. Meitenes ēda klusēdamas un nemierīgi Gaidu
                vērodamas. Kad Gaida nekā neteica, tad Velta nedroši
                prasīja:</p>
                <p>— Mēs taču arī iesim pie Balvas, mēs izmācījāmies
                visu?</p>
                <p>— Ak tā, pie Purmaliem, — Gaida it kā nejauši atcerējās,
                — nē, mēs neiesim, man tā kā galva sāp.</p>
                <p>Meitenes iztaisīja garus ģīmjus.</p>
                <p>— Nekur mēs neejam, tik garlaicīgi vienmēr mājās
                sēdēt, — Līzīte žēlojās.</p>
                <p>— Kad tev galva sāp, tad mums arī jātup mājās, —
                Velta paskarbi piezīmēja.</p>
                <p>Gaida paskatījās uz māsām. Viņām bija taisnība. Tā
                taču nebija pareizi.</p>
                <p>— Tas nebūt nav teikts, Veltiņ, ja jūs gribat varat
                iet vienas pašas, jā, — ja neietu ne viena no mums, Balva
                ņemtu ļaunā, ejiet vien, es jums aizsūtīšu Māriņu
                pakaļ ap divpadsmitiem.</p>
                <p>— Nesūti labāk, gan jau pārnāksim, te nav tālu —
                atbrauksim ar ormani.</p>
                <p>Meitenes ātri apģērbās un priecīgas aizgāja. Gaida
                jutās kā atvieglota, kad palika viena. Tādas nedzesējamas </p>
                <pb/>
                <p>slāpes viņu piepeši pārņēma, viņa dzēra tēju glāzi
                pakaļ glāzei, brīžiem pamezdama acis uz mazo zīmīti.</p>
                <p>Gaidule!</p>
                <p>Tā kā Jūs man šovakar esat! Atgādinu Tev vēlreiz —
                Tu jau tagad tāda mājas sēdule. Zini ko: Ilmars Pazars
                atbraucis no ārzemēm un teicis Albam, ka arī būšot
                pie mums.</p>
                <p>Katrā ziņā nāciet visas trīs, mēs gaidām.</p>
                <p>Balva.</p>
                <p>Tagad Gaida zināja, tā bija viņa balss, kas šovakar
                viņu sveicināja uz ielas. Tik dzīvi tagad viņš atkal stāvēja
                viņas priekšā, ar savām dzīvajām, mazliet ironiski
                smīnošām tumšajām acīm un skaistajiem, kā pērles
                baltajiem zobiem starp pilnīgajām, jutelīgajām lūpām,
                mūžīgi smaidošs. Viņai bija it kā tā dzirdētu viņa skaļos
                krūšu smieklus un viņa jautro balsi. Tālu tālu tas
                reiz bija, kad viņa Pazaru pazina, kad viņš to pielūdza... 
                Viņa tad vēl bija tik ļoti jauniņa, tikpat dzīves
                prieka pilna kā viņš... Tagad tai vairs nav prieka sirdī,
                viņš to arī neatmin... šodien pagāja garām steigšus!...
                Nē, viņa to vairs negrib redzēt. Cik labi, ka
                Balva paziņoja, ka viņš tur būs. Kāds gan viņš tagad
                ir? Velta, Līzīte viņu redzēs, varbūt no tām kādu vārdu... 
                nē, nē, kas viņai nāk prātā! Sēdās labot burtnīcas;
                bija vesela kaudze, pietika visam vakaram. Līdz
                pusnaktij gaidīja meitenes pārnākam, bet nesagaidīja...
                No rīta tās stāstīja, ka ap diviem viņas atvadījis
                mājās Alberta draugs, Pazara kungs, licis arī viņu
                sveicināt.</p>
                <p>Gaida vairs nemaz nedomāja par Pazaru, kad kādu
                vakaru atkal nejauši sastapa viņu tai pašā alejā. Viņš</p>
                <pb/>
                <p>no otras puses nāca pretī. Gaida, to ieraudzījusi, gāja
                ātrāk uz priekšu.</p>
                <p>— Nu nebēdziet, tikpat no manis neizbēgsit, — viņš,
                klāt piesteidzies, jautri smaidīdams, sniedza pretī roku.
                Kad Gaida tajā ielika savējo, viņš to cieši spieda.</p>
                <p>— Sen neesam redzējušies — Viļņa kundze, — viņš it
                kā vilcinājās izrunāt viņas vārdu, — cik ilgi tas varētu
                būt? — viņš it kā pats sev prasīja.</p>
                <p>— Nezinu, neesmu pierakstījusi, — Gaida vēsi atteica.</p>
                <p>— Pagaidiet, es jums tūlīt pateikšu... Tas bija —
                kādu vakaru priekš Ziemas svētkiem pie Purmaliem,
                jūsu vīrs ienāca... viņš aprāvās un paskatījās uz
                Gaidu.</p>
                <p>Gaida klusēdama soļoja līdzās. Atcerēdamās par to
                vakaru, viņa spēji nosarka. Ai, tas bija tāds kauns —
                toreiz...</p>
                <p>— Kālab jūs viendien nebijāt pie Purmaliem? Pazars
                it kā vienaldzīgi ievaicājās.</p>
                <p>— Es nekur neeju, nav vaļas, — Gaida atteica.</p>
                <p>Kādu brīdi abi klusēja, nezinādami, ko runāt. Redzot
                Gaidu nopietnu, nospiestu, arī Pazaram valodas nevedās.
                Parunāja vēl par šo to, un tad pie Gaidas mājas
                durvīm atvadījās.</p>
                <p>Vēlāk Gaida, no gleznošanas stundām mājās nākdama,
                bieži satika Pazaru, un arvien nepiespiestākas
                kļuva sarunas. Kad viņa kādreiz nebija, tad viņa ilgodamās
                gaidīja uz nākamo stundu, kad atkal to cerēja
                sastapt. Tad viņš nāca ikreiz un zināmā vietā, kā pēc
                norunas gaidīja. Viņa jau pa gabalu meta ar galvu sveicinādama
                pretī.</p>
                <p>Reiz viņai ienāca prātā — ko viņš grib? Vai varbūt</p>
                <pb/>
                <p>viņš — Veltas dēļ? ... jeb? ... neko nopietnu jau nekad
                nerunāja, tikai trieca visādus niekus, stāstīja senus
                malēniešu anekdotus un priecājās, kad viņa skaļi iesmējās
                kādreiz.</p>
                <p>Decembra sākumā mākslinieks Rauda līdz jaunam
                gadam aizceļoja, un Gaida šo laiku izlietoja brīvās pēcpusdienas
                stundās muzejā kopēdama.</p>
                <p>It kā kaut kā trūka, kad netikās ar Pazaru. Vienu
                dienu mūzejā viņai atkal negaidīti pienāca Pazars.</p>
                <p>Gaida nosarka līdz ausu galiem un nevarēja apslēpt
                priecīgu smaidu. Pazars to ievēroja un, satvēris Gaidas
                roku, to strauji skūpstīja.</p>
                <p>— Gaidas kundze, tā ir nepiedodama nežēlība — tā
                uzreiz pazust kā pazemē! — viņš pārmeta.</p>
                <p>— Vai man iepriekš bija ar jums jāaprunājas? —
                Gaida jautāja smaidīdama.</p>
                <p>— Nu, tā nu taisni nē, bet mēs taču pēdējā laikā ..
                — viņš pārrāva teikumu.</p>
                <p>Gaida novērsās. Jā, pēdējā laikā kaut kas it kā neapzinīgi
                saistījās ap viņiem — viņam bija taisnība.</p>
                <p>— Tik šodien nejauši sastapu Veltas jaunkundzi un
                izdabūju rokā jūsu bēgulības mītni — Pazars ziņoja.</p>
                <p>Gaida viņu uzskatīja jautājoši; kad viņš turpināja
                viņai mierīgi acīs skatīties, tad viņa novērsās.</p>
                <p>— Atsēdieties, tur, vidū uz sola, kamēr es pabeidzu
                te, šo vietiņu, — viņa rādīja uz savu kopējumu.</p>
                <p>— Es tikmēr paiešu pa galeriju.</p>
                <p>— Vēl labāk, tad jūs mani netraucēsit.</p>
                <p>Pazars pazuda blakus zālē.</p>
                <p>Gaida paķēra atkal krāsu paleti un steidzīgi sāka</p>
                <pb/>
                <p>maisīt krāsas, bet viņa bija stipri uztraukta un no strādāšanas
                nekas neiznāca, norādītā vietiņa palika nepabeigta.</p>
                <p>Tagad Gaida skaidri zināja — viņam bija kāds nolūks.
                Bet kāds? To viņš zina, ka viņa ir vēl pēc likuma
                Ērika sieva. Ai, jā! Ja tā vairs nebūtu, kas zina... varbūt... 
                jā, viņš tai patika ļoti, kad viņš nupat skūpstīja
                viņas roku, tad ne tikai roka, bet arī kājas viņai tirpa
                un mugura. Bet nē, nē! Tie laiki pagājuši, kad viņa
                tādām sajūtām piegrieza vērību...</p>
                <p>Pazars atgriezās atpakaļ, viņš redzēja, ka Gaidas
                darbs stāv uz vietas, bet nekā neteica un atsēdās atkal
                zāles vidū uz sola.</p>
                <p>— Neviena dzīva cilvēka visā galerijā, tikai divus
                kopētājus redzēju, nez' kam mums tas mūzejs ir? —
                Pazars pēc brītiņa sacīja.</p>
                <p>— Nākamām audzēm, — Gaida atteica un, nolikusi
                otas, atsēdās līdzās.</p>
                <p>— Lūk, jums uz mazā pirkstiņa zaļš krāsas traips, —
                Pazars rādīja uz Gaidas roku.</p>
                <p>Gaida piecēlās, lai to ar terpentīnu nomazgātu. Viņai
                bija tā savādi; viņš bija tāds uztraukts... it kā bail
                bija no viņa. Kaut tiktu ārā no šīm plašajām, tukšajām
                telpām...</p>
                <p>— Iesim laukā, ka mūs neieslēdz, — Gaida bažīgi
                teica.</p>
                <p>— Nē, paliksim, vēl ir laiks!</p>
                <p>Gaida nekā neatteica, tikai kravāja kopā savas lietas.</p>
                <p>— Paiesim drusku pa galeriju, — viņa aicināja.</p>
                <p>Abi gāja. Kaut kur vienā zālē kopēja viens skolnieks
                un skolniece.</p>
                <pb/>
                <p>— Kā „un coin des vierges" Luvrā ir viss mūsu
                mākslas mūzejs, un — te es droši varu satvert jūsu
                roku un jums prasīt, — Gaida, vai jūs nenojaužat, kamdēļ
                es jums visur sekoju kā ēna? — Pazars cieši spieda
                Gaidas roku, viņai dedzīgi acīs lūkodamies.</p>
                <p>Gaidai ausīs sāka zvanīt kā kādas bezgala jaukas
                dziesmas tālas skaņas ... Nē, vēl viss nebija beigts...
                Viņa baidījās viņu uzskatīt.</p>
                <p>— Ja arī es nojaustu, ko tas līdzētu? — viņa, tikko sadzirdami,
                dabūja pār lūpām.</p>
                <p>— Gaida, es domāju, ka nebūšu maldījies savā pārliecībā,
                ka arī es jums neesmu vienaldzīgs, jau sen to
                zināju — tai vakarā — priekš Ziemas svētkiem .. Kad
                jūs zinātu, ar kādu izmisumu es jūs toreiz redzēju izzūdam
                no sava redzes loka ...</p>
                <p>Gaida uzskatīja viņu platām acīm.</p>
                <p>— Vai jau tad es jūs... viņa nepabeidza un nolaida
                acis.</p>
                <p>— Jā, Gaida, jau tad jūs mani mīlējāt.</p>
                <p>Gaida piepeši izrāva savu roku un ātri devās projām.
                Viņš tikko paspēja viņai sekot.</p>
                <p>— Nē, Gaida, tagad jūs man vairs neizbēgsit, nekāda
                vara mani vairs nešķirs no jums... Pazars satvēra viņu
                abām rokām un skūpstīja.</p>
                <p>Kā apskurbusi Gaida pārnāca mājās. Jā, te nu viņa
                bija atkal — mīlestība. Visa pasaule mirdzēja jaunā
                spožumā, un dzīve bija atkal tik skaista, tik bezgala
                skaista. Asinis atkal ar joni riņķoja pa vissīkākajām
                dzīsliņām, pārņemdamas dvēseli ar dedzinošu nemieru
                — dzīvei rast jaunu saturu... Jaunu skaistumu! Jaunu
                laimi!...</p>
                <pb/>
                <p>Gaida staigāja apkārt kā burvībā. Dažas dienas viņa
                negāja kopēt, gribēdama kļūt pati ar sevi skaidrībā.
                Tad pienāca vēstulīte:</p>
                <p>Gaida!</p>
                <p>Kādēļ Tu vairs nenāc mūzejā? Es Tevi šodien atkal
                gaidīšu taī pašā stundā.</p>
                <p>Ilmars.</p>
                <p>Tad viņa gāja dienu no dienas. Arī viņš bija kā apreibis
                no laimes. Viņš tai stāstīja par savu mīlestību no
                paša sākuma — no tās pirmās balles līdz šai dienai. Gaida
                brīžam neticīgi kratīja galvu. Viņš to pierādīja, apzvērēja.</p>
                <p>Kādu dienu abi sēdēja atkal savā coin des vierges un,
                ar krāsu otām rotaļādamies, sarunājās. Gaidai bija atkal
                uznākusi grūtsirdība.</p>
                <p>— Vai es drīkstu vairs ticēt mīlestībai pēc visa, ko
                esmu piedzīvojusi? — Gaida teica domīgi.</p>
                <p>— Tici savām jūtām, Gaida, man nevajag vairāk nekā
                tā, ko es redzu, un es redzu — tu mani mīli, — Ilmars
                dedzīgi apgalvoja.</p>
                <p>— Jā, nesen man vēl mīlestība bija vairs tikai tukša
                abstrakcija, es biju rezignējusi, un nu — sirds liesmo
                tik negudrā degā... Ilmar, tu zini visu, — vai tas var
                būt?</p>
                <p>— Ak, mitējies taču reiz gudrot tik daudz par mīlestību
                un ņem, ko viņa tev dod.</p>
                <p>— Es tā baidos no vīrieša, no verdzības, katrā no
                jums snauž varmāka. Par visu svētākā man tagad ir
                mana brīvība, to negribētu upurēt nevienam. Un — es
                neticu arī vīrieša kaislībai.</p>
                <p>— Ja netici manai, tici savai.</p>
                <pb/>
                <p>— Gaida nemoki mani ar savu pesimistisko prātošanu.
                Tu neesi vairs naiva meitene, apdomā pati un izšķir
                pēc sava prāta, es esmu visādi ar mieru, ja gribi
                slēgsim kontraktu uz gadu, dzīvosim civīllaulībā, tikmēr,
                kamēr tu būsi pārliecinājusies; ja ne, precēsimies
                tūlīt, ko es no savas puses vēlētos. Man viss viena alga,
                tik dari kādu galu... Tavu brīvību es nekad neaprobežošu
                tāpat kā savu es negribētu ļaut tev apspiest.</p>
                <p>Tai pašā dienā Ilmars ar Gaidu stādījās Veltai un Līzītei
                priekšā kā saderināti. Meitenes ļoti izbrīnījās, bet
                ar prieku apsveica Ilmaru kā tuvinieku.</p>
                <p>Otrā dienā Gaida brauca uz Mazpili pie Ērika, lai
                personīgi pārrunātu ar viņu par šķiršanos. Vīra māte
                izbrīnījusies viņu ielaida un mazliet pasmīnēja.</p>
                <p>Ēriks pašlaik gulēja dienvidu. Gaida atsēdās viesu
                istabā uzgaidīt, kamēr vīra māte gāja modināt dēlu. Pavisam
                savādi Gaidai bija te savā agrākajā mājoklī pēc
                ilgāka laika, sēdot kā svešiniecei. Tāds saspiests, smacīgs
                gaiss šeit bija un tāda nolaidīga nekārtība visapkārt:
                tur uz viena atzveltnes krēsla gulēja Ērika mātes
                adīklis, dzijas kamols zemē aizripojis tālu viņpus istabas;
                uz galda netīrs strīpains priekšauts. Klavieres bija
                apputējušas ar biezu putekļu kārtu. Gaida uzvilka trīs
                krustus ar pirkstu. Pa krēslu apakšām lidoja pelēkas
                putekļu pūkas; logu priekškari bija gluži dzelteni apkvēpuši
                un vietām, atiruši no līstes, karājās zemē; caur
                logiem tikko varēja cauri redzēt.</p>
                <p>Kā riebums pārņēma Gaidu. Likās, ka te nebija tīrīts
                un posts no tā laika, kad viņa aizgājusi. Ak, cik viņai
                pretīga bija visa šī māja!</p>
                <p>Ēriks iznāca sabozies, nekārtīgi sasukātiem matiem,</p>
                <pb/>
                <p>no miega uztūkušām acīm, bez aprocēm. Tās tepat gulēja 
                uz dīvāna.</p>
                <p>— Labdien, Ērik, — Gaida piecēlās sveicinādama.</p>
                <p>— Labdien, labdien, labi, ka tu atnāci... es jau pats
                arī šajās dienās gribēju pie tevis ierasties. — viņš steidzīgi
                runāja, gribēdams apslēpt savu iekšējo prieku. —
                Mama ej nu, sagādā... kamēr mēs ar sievu parunājamies.</p>
                <p>Māte saņēma priekšautu, adīkli, pasniedza Ērikam
                aproces, kuras tas steidzīgi nokaunējies uzmauca
                rokās un tad izgāja.</p>
                <p>— Ērik, es nācu nokārtot mūsu lietas. Tu arvien izvairījies,
                kad tev rakstīju. Es gribētu, ka mēs reiz likumīgi
                būtu šķirti. — Gaida apklusa.</p>
                <p>Kā apstulbis Ēriks viņu uzskatīja.</p>
                <p>— Un mama teica — tu gribot nākt atpakaļ, — viņš
                pagalam apjucis sacīja.</p>
                <p>— Varbūt viņa tā domāja, es ne.</p>
                <p>— Hm! — Ēriks sausi noklepojās. — Kam tev vajadzīga
                atlaulība? — viņš jautāja.</p>
                <p>— Es gribu precēties... varbūt kādreiz, — viņa piebilda 
                apdomājusies.</p>
                <p>— Ko tu gribi precēt — varbūt kādreiz? — Ēriks kodīgi
                apvaicājās.</p>
                <p>Gaida tūdaļ neatbildēja.</p>
                <p>— Tas vienalga, — viņš īsi atcirta.</p>
                <p>— Vai laba partija? Atraitnis vai vecpuisis — otrā
                jaunībā? — Ēriks īsi iesmējās.</p>
                <p>Gaida uzlēca stāvus.</p>
                <p>Ērik, vismaz godprātību es no tevis sagaidīju, kad</p>
                <pb/>
                <p>reiz atkal speru savu kāju pār šo sliegsni, — Gaida drebošā
                balsī teica.</p>
                <p>— Ā, Gaida! Es saprotu — tu gribēji papriekš mani
                pārbaudīt. Jā, paliec, paliec pie manis, es jau citu nevienu... 
                — viņš piepeši satvēra viņu abām rokām un
                sāka dedzīgi skūpstīt viņas vaigus.</p>
                <p>Gaida iekliedzās un ar varu atraisījās no viņa vaļā;
                viņa skrēja uz durvju pusi.</p>
                <p>— Dēls, kas te ir? — Viļņa kundze pabāza galvu caur
                smagajiem durvju aizkariem.</p>
                <p>— Ak, lūdzu netraucē vienmēr, — Ēriks sapīcis nelaipni
                uzsauca mātei. Aizkari atkal aizvērās.</p>
                <p>Gaida bija paguvusi pārdomāt. Projām skriet bez
                skaidrības nebija nekāda apdoma. Viņa atgriezās un,
                izlikdamās mierīga, teica:</p>
                <p>— Es lūdzu, dod man atlaulību.</p>
                <p>— Ā, kad tu lūdz, tad lieta tev nopietna. — Viņš
                atkal iesmējās. — Kā tavs likumīgais vīrs es tev prasu,
                vai tu nāksi atpakaļ, vai ne?</p>
                <p>— Nē. Un es tev prasu, vai dosi man brīvību, vai ne?</p>
                <p>— Nē. Tad jau es būtu pēdējais nelga.</p>
                <p>Gaida redzēja, te nelīdzēja ne lūgšana, ne prasīšana.
                Viņa apgriezās un gāja.</p>
                <p>Ēriks atkal viņu satvēra pie rokas.</p>
                <p>— Gaida, piedod, aizmirsti! Varbūt vēl viss par labu
                griežams, apžēlojies, es bez tevis aiziešu bojā, jel paliec
                — es tevi lūdzu ... viņš skūpstīja viņas roku un
                lūdzās, baidīdamies pēdējo reiz izlaist viņu no savām
                acīm.</p>
                <p>Nevaldāmas dusmas pārņēma Gaidu, un viņa sajuta
                neizmērojamu nicināšanu.</p>
                <pb/>
                <p>— Tikai tagad es redzu, kas par gļēvuli un neģēli
                tevī slēpjas. — Ar pūlēm viņai izdevās atsvabināt savu
                roku.</p>
                <p>— Ej, ej par konkubīnu, atlaulību es tev nedošu, viņš
                atkal ļauni smējās.</p>
                <p>Gaida, it kā apreibusi, izgāja uz ielas.</p>
                <p>Gluži satriekta viņa ieradās mājās un ziņoja māsām
                par sava brauciena panākumiem. Meitenes ļoti noskuma.
                Bet pārdomājusi, Velta vēlāk teica:</p>
                <p>— Kādēļ tev, Gaida, vajag katrā ziņā atlaulības,
                tu es patstāvīga, vai nevar kaut kā — brīvā laulībā, —
                viņa mazliet nosarka. — Viņas abas ar Līzīti esot pārrunājušas,
                un tas taču esot briesmīgi, ka divi mīloties
                un nevarot precēties.</p>
                <p>Gaida caur asarām pasmaidīja un apkampa gudro
                padoma devēju. Aizkustināta par vecākās māsas sirsnību,
                Velta atzinās, ka Ēriks bijis viņas pirmā mīlestība.
                Gaida acis vien ieplēta. Tagad Velta bija priecīga,
                ka mīlestība bijusi nelaimīga.</p>
                <p>Vakarā atnāca Ilmars un bija ļoti satrieks par jauno
                ziņu. Visi četri noskumuši sēdēja ēdamistabā ap galdu.
                Tad meitenes iegāja savā istabā gatavot skolas darbus.</p>
                <p>— Mēs precēsimies, lai vai visa pasaule izput, — Ilmars
                piepeši pēc ilgākas nopietnas klusēšanas izsaucās,
                Gaidu sev klāt vilkdams.</p>
                <p>Galu galā abi vienojās iet kopā brīvā laulībā un vēl
                līdz jaunam gadam pārdomāt.</p>
                <p>Pienāca Ziemas svētki. Gaida ar māsām izbrauca
                brīvdienās uz Randavu.</p>
                <p>Gaida izstāstīja visu tēvam. Tēvs apņēmās pats vēl
                aizbraukt pie Ērika viņu pārrunāt. Mācītāja vieta Mazpilī </p>
                <pb/>
                <p>jau nebija nekāda zelta bedre, un Ēriks pats bija
                apnicis ar savu amatu, varbūt taču izdosies viņu mīkstināt
                un pierunāt atstāt mācītāja vietu un pāriet uz
                Rīgu kādā citā amatā, kā viņš reiz pats bija taisījies.</p>
                <p>Neko nepanācis, mācītājs Goba atgriezās atpakaļ no
                Mazpils. Viņš bija nikns un ļoti uztraukts, varēja redzēt,
                ka arī viņam bijusi nepatīkama sadursme ar agrāko
                znotu, kuru tas senāk tā bija aizstāvējis.</p>
                <p>Ilmars rakstīja katru pasta dienu un pa svētkiem
                ieradās pats. Mācītājs Goba saņēma viņu ļoti sirsnīgi
                un likās apmierināts. Arī pret nodomāto brīvo laulību
                viņš nepretojās, ja jau nu reiz citas izejas nebija; tikai
                Velta un Līzīte tad pie viņiem nevarot dzīvot, jo —
                meitenēm būšot skolā jādzird visādas piezīmes, un katram
                jau izskaidrot visu nevarot. Kad Ilmars trešos
                svētkos aizbrauca, lieta palika vēl neizšķirta.</p>
                <p>Gaida pārdomāja svarīgo soli no visām pusēm un
                pēdīgi atzina, ka arī šoreiz liktenim ir bijis savs gudrs
                nodoms. Kad viņa pēc Triju Kungu dienas ar māsām
                atkal iebrauca Rīgā, tad viņai lēmums bija gatavs.</p>
                <p>Tai pašā dienā ieradās Ilmars. Meitenēm bija atnākušas
                pakaļ biedrenes un visas aizgājušas uz slidotavu.
                Ilmars ar Gaidu palika vieni.</p>
                <p>— Es apskatīju dzīvokli mums visiem, šis te par mazu
                — tagad mēs būsim kopā, nešķirami, cik labi, ka
                nav tās garlaicīgās kāzu procedūras. Rītā nāc apskati
                pati, mana Gaidulīte. — Tā Ilmars prieka skurbumā
                trieca un tad metās Gaidu kaislīgi skūpstīt. Pagāja
                labs laiciņš, kamēr abi apmierinājās un varēja atkal
                prātīgi sarunāties. Viņš arvien vēl glāstīja viņas izpūrušos
                matus, skūpstīja viņas rokas un priecājās, ka
                nu viņi pieder viens otram uz mūžīgiem laikiem. Tad</p>
                <pb/>
                <p>Gaida ar abām rokām satvēra viņa galvu un pamazām
                lūkoja viņam ieskaidrot, ka no kādas piederēšanas nevar
                būt ne runa. Viņš domāja, ka viņa joko un aizslēdza
                viņas muti ar nerātniem skūpstiem.</p>
                <p>Pēdīgi viņi bija tik tālu, ka varēja kaut cik saprasties.</p>
                <p>— Mēs neiesim kopā nekādā laulībā, bet dzīvosim
                katrs par sevi kā brīvi cilvēki; pirmkārt, tādēļ, — Gaida
                noskaitīja savu lēmumu, — ka tad man varbūt būtu
                sabiedrības dēļ jāatstāj skola un tātad jāzaudē savs
                patstāvīgais darba lauks; otrkārt, papa neatļauj meitenēm
                pie mums dzīvot — arī tās pašas mīļās sabiedrības
                dēļ; treškārt, es esmu izbaudījusi un zinu, kas tas
                ir — dzīvot dienu un nakti nešķirami kopā; tad ikdienas
                sīkās raizes un maziskās rūpes saēd katru skaistumu,
                un mīlestība pati tad top pelēka kā dienišķā maize.</p>
                <p>Ilmars sākumā negribēja dzirdēt nekādus ievadus, bet
                kad viņš redzēja, ka Gaidas griba nelokāma, tad viņš
                padevās, un abi noslēdza brīvu šķirtu kopību, ko nosauca
                par „siržu laulību", un abi bija priecīgi un laimīgi.</p>
            </div>
            <div type="chapter">
                <head>19
                DĒZIJA</head>
                <p>Pēc divi gadi praktizēšanas pie Daugavieša, kāda
                Gaidas skolas biedrene, kas bija nodibinājusi proģimnaziju,
                precējās un piedāvāja viņai ar izdevīgiem noteikumiem
                savu skolu. Gaida to pieņēma un tagad jau
                otru gadu vadīja ar labām sekmēm, pārvērzdama</p>
                <pb/>
                <p>proģimnaziju par ģimnaziju. Šogod tika atvērta jau
                sestā klase.</p>
                <p>Anna Petrovna ar bērniem tagad dzīvoja pie Gaidas
                un pārvaldīja skolas saimniecisko daļu un pansiju, kuru
                Gaida bija ierīkojusi savām skolniecēm, lauciniecēm.</p>
                <p>Gaida ar Ilmaru labu laiku dzīvoja laimīgi savā siržu
                laulībā.</p>
                <p>Bet tad Gaida manīja, ka Pazars sāka skumt. Vai viņš
                esot citā iemīlējies? Gaida vaicāja. — Nē, bet viņa laime
                neesot pilnīga, kamēr viņi nevarot nodibināt ģimeni.
                Tad Gaida viņam atkal bija izskaidrojusi savu pārliecību
                šai lietā, ka nekad vairs viņa nenodibinātu ģimenes
                dzīvi pēc vecā parauga un bija pieminējusi arī to, ka
                pēc daktera Aizpura izteicieniem viņai bērnu nedrīkstot
                būt. Pazars tomēr gribēja pastāvēt uz savu un, kad Gaida
                nebija ar viņu vienis pratis, viņš ļoti noskaitās un
                pārmeta, ka viņa to vairs nemīlot. Tad jau viņš labāk
                precot Cepļu Dēziju, kas viņu ļoti mīlot. — Tā viņš bija
                piemetinājis dusmās. Par to Gaida savukārt bija noskumusi,
                un abi bija sanīdušies uz kādu laiku, bet drīz tomēr
                atkal izlīguši.</p>
                <p>Gaida ievēroja, ka Ilmars jau šad tad ar interesi
                ieminējās par Dēziju. Viņa nodomāja — dot viņam
                brīvību, atsakoties no viņa. Bet tas bija pārāk sāpīgi, un
                viņš taču vēl arvien to mīlēja. Tomēr ar varu viņu saistīt
                pie sevis viņa nevarēja un negribēja.</p>
                <p>Kad pēc īsā naida Pazars nāca un lūdza piedošanu par
                to, ka viņš viņu tik skarbi aizvainojis un apzvērēja, ka
                mīlot vienīgi viņu un nekad neprecēšoties, tad Gaida,
                viņu mierinādama, bija teikusi, ka — abu laimes pastāvēšanas
                dēļ būtu labi, ja viņš precētu Dēziju un ar
                to nodibinātu ģimeni, pēc kuras ilgojas.</p>
                <pb/>
                <p>Šo Gaidas priekšlikumu Pazars bija ar sašutumu atraidījis.
                Bet otrā dienā viņš jau bija visu to mierīgāk
                pārdomājis un vaicāja Gaidai, vai viņa tad tam atļaušot
                arī uz priekšu viņu mīlēt?</p>
                <p>— To es taisni domāju, — Gaida bija atbildējusi.</p>
                <p>— Bet Dēzija?</p>
                <p>— Ar to tev pašam jātiek galā.</p>
                <p>Pazars ilgi to pārdomāja...</p>
                <p>* * *</p>
                <p>Kādu vakaru Gaida sēdēja savā darba istabā un laboja
                burtnīcas. Līgita pieklauvēja pie durvīm un teica:
                kāda dāma vēloties ar viņu runāt.</p>
                <p>— Labvakar! — ienākdama mazliet neveikli sveicināja
                Cepļu Dēzija.</p>
                <p>Gaida nobāla, ieraugot tik negaidot savā priekšā sāncensi.
                Viņa īsi atņēma sveicienu.</p>
                <p>— Ar ko varu jums pakalpot?</p>
                <p>— Atvainojiet, cienījamā kundze, ka jūs tik vēlā stundā
                traucēju, — jaunā meitene gluži apjukusi teica.</p>
                <p>— Lūdzu atsēdieties! — Gaida rādīja sev pretī uz
                krēslu pie rakstāmā galda, kā viņa to mēdza darīt oficiālās
                sarunās ar bērnu vecākiem.</p>
                <p>Cepļa jaunkundze atsēdās.</p>
                <p>Abas klusēja. Dēzija kožļāja lūpu.</p>
                <p>— Es nezinu vai... man liekas... varbūt jūs varēsit
                iedomāties, kādēļ esmu šurp nākusi, — Dēzija stostīdamās
                iesāka.</p>
                <pb/>
                <p>Gaida uzskatīja gluži apjukušo meiteni un viņai kļuva
                tās žēl.</p>
                <p>— Es domāja gan, — viņa īsi atteica.</p>
                <p>— Viņš mani bildināja.</p>
                <p>— Pazars?</p>
                <p>— Jā.</p>
                <p>— Un?</p>
                <p>Dēzija klusēja.</p>
                <p>— Tad varu jums laimes vēlēt, — Gaida sausu, aizsmakušu
                balsi atbildēja.</p>
                <p>— Ak, es esmu tik nelaimīga... — Dēzija sāka raudāt.</p>
                <p>— Man ļoti žēl. — Gaida īsi teica. Viņa juta, ka šinī
                mirklī viņai nemaz nebija žēl Dēzijas, bet gan pašai sevis,
                neizsakāmi žēl... Viņa zināja — šī meitene, kas viņas
                Ilmaru mīlēja tāpat kā viņa, atņems viņai lielu daļu
                no viņa, varbūt labāko: tai būs bērni no viņa, ģimenes
                laime. Viņa vēl jauna, varbūt viņš to drīz dziļāk iemīlēs
                un aizmirsīs viņu. Jā, droši viņš darīs to. Nē, nē, viņa
                neatdos labprātīgi — savu pēdējo laimi... Kā viņa varēja
                tik neprātīgi domāt! Nē, tas nav iespējams. Viņas
                sirds sarāvās smeldzošās sāpēs.</p>
                <p>Dēzija arvien vēl raudāja. Gaidai nebija viņas žēl.</p>
                <p>— Viņš — jūs arī mīl, — Dēzija klusi teica.</p>
                <p>— Arī? Ko tad vēl? ... — Gaidai bija ļauns jautājums
                uz lūpām, bet viņa aprāvās un tikai vaicāja: — Kā jūs
                to zināt?</p>
                <p>— Viņš man pateica visu, un jūsu vārdu man nebija
                grūti uzminēt.</p>
                <p>Un tagad jūs nākat likt man priekšā brīvprātīgi</p>
                <pb/>
                <p>no viņa atsacīties? — Gaidas tumšas acis iemirdzējās
                naidā.</p>
                <p>— Ak nē, jūs mani pārprotat. Es zinu, no jums tas neatkarājas,
                arī no viņa ne, — jūs mīlat viens otru, un es
                — — — es arī viņu mīlu.</p>
                <p>— Nu tad ejiet taču pie viņa — viņš jūs bildinājis —
                esiet laimīga! — Gaida nepacietīgi teica un ar asu skatu
                urbās savā pretiniecē.</p>
                <p>— Es ilgi cīnījos ar sevi viņa priekšlikuma dēļ; es to
                nevarēju aptvert ar savu prātu... Tikai vēlāk es to
                sapratu.</p>
                <p>— Un tad? Un tad? — Gaida pievirzījās Dēzijai tuvāk.</p>
                <p>— Tad es nācu pie jums. Vai jūs atļaujat man — būt
                viņa sievai?</p>
                <p>— To taču jūs zināt.</p>
                <p>— Jā, to es gan zinu... — Dēzija nevarīgi uzskatīja
                Gaidu, kas palika savā vēsā korrektībā.</p>
                <p>Abas atkal klusēja. Gaidas sirds nemierīgi sita. Nabaga
                meitene Ilmaru ļoti mīlēja, to viņa redzēja; rotaļāties
                ar viņas jūtām nedrīkstēja. Jā, lai iet uz priekšu,
                loze izmesta, un, ja Dēzija pati tā grib — lai notiek!
                Meitene neizlikās bīstama sāncense.</p>
                <p>Gaida pavirzījās tuvāk un atkal uzskatīja Dēziju.</p>
                <p>— Atbildiet man patiesi uz vienu jautājumu: vai viņš
                teica, ka viņš — arī — jūs mīlot? — Gaida vaicāja drebošu
                balsi.</p>
                <p>Dēzija atkal aizlika mutautiņu acīm priekšā.</p>
                <p>— Es viņam arvien esot patikusi no visām citām sievietēm
                visvairāk — pēc jums... un tad es domāju...</p>
                <p>— Gluži pareizi, — jūs domājāt, ka viņš tad iemīlēs</p>
                <pb/>
                <p>jūs un aizmirsīs mani. Tā jau gan ir jādomā, jo — jūs
                esat jaunāka par mani. Bez tam — jums būs radušās
                ar viņu arī citas saites, kamēr manas būs kļuvušas vaļīgākas,
                laika zoba sagrauztas. Jūs saprotat labi, ka
                riskēju vienīgi es. Bet es viņu precēt nevaru un dibināt
                ģimeni es viņam negribēju liegt, tādēļ — es... — Gaida
                apklusa, sakoda lūpas un aizgriezās. Asaras saskrēja
                viņai acīs.</p>
                <p>— Zinu, zinu, visu es zinu. Jūs pati viņam ieteicāt —
                precēt mani, es atzīstu jūsu augstsirdību...</p>
                <p>Dēzija tvēra pēc Gaidas rokas. Gaida to atrāva. Viņa
                paskatījās uz Dēziju un drusku atmaiga. Meitene domāja
                gluži vaļsirdīgi.</p>
                <p>Gaida negribēja būt netaisna.</p>
                <p>— Bet vai jūs, Dēzij, to man neņemsit ļaunā, ja varbūt
                gadītos, ka — jūs savos aprēķinos būtu pārrēķinājusies?
                Vai jūs — viņam nepārmetīsit?</p>
                <p>— Pārmest es nevienam nevaru. Bet, ja viņš mani
                nemaz neiemīlētu — ak, tas būtu briesmīgi!... Es esmu
                arī par to domājusi. Es cita neviena tikpat negribu, jo
                mīlu viņu, un labāk ir, ka viņš man to ir pateicis iepriekš
                godīgi, nekā man būtu jāaiziet pie cita, kas varbūt
                tāpat mani nemīlētu un dzīvotu vēl diezin kā.</p>
                <p>— Tas ir pareizi, — jums cerība ir iegūt, ne zaudēt.
                Dēzij, ņemiet vien viņu droši un esiet arī uz priekšu
                tikpat prātīga, tad mēs visi trīs vēl varam būt laimīgi!</p>
                <p>Dēzija apkrita Gaidai ap kaklu. Gaida pasmaidīja un
                raisījās vaļā.</p>
                <p>— Mēs būsim draudzenes? — Dēzija vientiesīgi vaicāja </p>
                <pb/>
                <p>un uzlūkoja Gaidu ar savam lielajām zilajām,
                valgi mirdzošajām acīm.</p>
                <p>Gaida pakratīja galvu.</p>
                <p>— Nē, Dēzij, to no manis neprasiet! Vismaz pagaidām
                ne, es viņu arī — ļoti mīlu, es esmu tik daudz cietusi
                savā mūžā...</p>
                <p>Dēzija sirsnīgi raudzījās Gaidā.</p>
                <p>— Mīļā Gaida, es nebūšu greizsirdīga uz jums. Nē,
                nē, bet jūs — neesiet arī uz mani!</p>
                <p>Abas sāncenses šķīrās, iekšēji viena pret otru nesajuzdamas
                dziļu simpātiju, bet arī naidu ne.</p>
                <p>Pazars ar Dēziju drīz pēc tam salaulājās bez liela
                trokšņa. Savu jauno ligzdu viņi ierīkoja otrā pilsētas
                malā. Sākumā visi trīs bija mazliet nelaimīgi; Pazars
                pret Gaidu jutās nokaunējies un neveikls. Vēlāk visi
                aprada, un beidzot neviens nevarēja žēloties.</p>
                <p>Gaida bija apmierināta. Viņas bažas izrādījās veltīgas.
                Lai gan Ilmars bija kļuvis mazliet vēsāks pret viņu,
                kamēr apprecējies, bet viņš vēl arvien to mīlēja un
                viņa nevarēja neko pārmest. Arī tad, kad viņam bija
                piedzimis mantinieks, tas bija vēl uzticīgs viņai un dalījās
                savos priekos ar viņu. Jā, Gaida manīja gan, ka
                pamazām Ilmars ieaug savā ģimenē. Brīžiem viņa juta
                smeldzīgu greizsirdību uz Dēziju un nožēloja, ka nav
                bijusi pretī Ilmara laulībai. Bet tad viņa saņēmās ar visu
                veselo saprātu un tas atkal pārgāja.</p>
                <p>Pēc dēla piedzimšanas Dēzija rakstīja Gaidai:</p>
                <p>Mīļā Gaida!</p>
                <p>Tagad es esmu pilnīgi laimīga, redzēdama, ka Ilmars
                mīl mūsu dēlu, kas ir daļa no manis. Un kā es viņu mīlu,
                to Jūs nevarat iedomāties. Ak Gaida, to visu es Jums</p>
                <pb/>
                <p>esmu noņēmusi... Piedodiet man! Esiet laimīga arī Jūs,
                no visas sirds es jums to novēlu... </p>
                <p>Cik savādāka tagad ir dzīve nekā agrākos laikos, bet
                daudz patiesāka, laimīgāka.</p>
                <p>Vai Jums negribas viņu redzēt, to mazo Ilmaru? Viņš
                ir tik salds, tik salds.</p>
                <p>Nāciet!</p>
                <p>Dēzija.</p>
                <p>Gaida negribēja viņu redzēt...</p>
            </div>
            <div type="chapter">
                <head>21
                ĢIMENES GALVA</head>
                <p>Karsta vasaras pēcpusdiena.</p>
                <p>Sestdiena. Alberta Purmala kantoris slēgts, ierēdņi
                un apkalpotāji atlaisti jau no pusdienas, lai tie varētu
                laikus izbraukt zaļumos līdz pirmdienai. Purmals ir
                gādīgs principāls un rūpējas par saviem ļaudīm, lai tiem
                viņu atkarīgo stāvokli darītu mazāk sajūtamu. Purmals
                no kompānijas ir izstājies jau labu laiku un nodibinājis
                savu patstāvīgu rūpniecības veikalu; plaša kredita viņam
                netrūka, ar savu lielo uzņēmību viņš baudīja neaprobežotu
                uzticību naudinieku aprindās un kredītiestādēs.</p>
                <p>Kantorī logiem priekšā bija nolaisti pelēki saules aizsargi,
                kas radīja pakrēslu. Pa atvērto logu plūda iekšā
                karsta, putekļaina versme un nemitīgi atskanēja ratu
                rīboņa un elektriskā tramvaja rūkoņa un zvanīšana.
                Gaiss bija neizturami karsts un sasmacis.</p>
                <p>Vaļējā loga tuvumā pie rakstāmās pults , galvu rokās</p>
                <pb/>
                <p>uz kantora grāmatām atslējusi, sēdēja jauna meitene,
                kantoriste.</p>
                <p>Brīžam viņa pacēla savu tumšpelēki cirtaino galvu, un
                viņas šaurās, smīnošās acis ieplētās platākas, tievās,
                melnās uzacis pacēlās uz augšu līkā lokā; viņas seja būtu
                bāla, ja vaigos kaunīgi neziedētu mākslīgs sārtums; viņas
                plānās ausis pret gaismu likās caurspīdīgas. Tikai
                apaļā, mazā mute bija sārta kā sulīga zemeņu oga.</p>
                <p>Viņa brīdi klausījās, tad atkal kā sastingusi palika
                nekustīgi sēžam, uz priekšu noliekusies. Galva viņai reiba,
                un bija smagi elpot šai samaitātajā, netīrajā gaisā.</p>
                <p>Blakus istabā iečīkstējās durvis, un bija dzirdami steidzīgi
                soļi...</p>
                <p>Kantoriste spēji sarāvās un uzlēca kājās. Viņas acis
                atdzīvojās, krūtis smagi cilājās, sārtās lūpas viegli pavērās,
                kā zieda pumpurs vaļā raisīdamies. Viņa gaidīja... 
                Šinī acumirklī varētu teikt, ka viņa ir skaista.
                Katrs sejas pants liecināja par intensīvu smadzeņu darbību.</p>
                <p>— Jūs vēl šeit, Nātriņas jaunkundze! — Vīrietis, ienāca
                izbrīnījies, apstājās un tad, nedrošu skatu pametis
                apkārt, tuvojās gaidošajai sievietei.</p>
                <p>— Es noslēdzu mēneša aprēķinus un — gribēju tos
                jums nodot, — viņa klusi teica, vīrietī raudzīdamās.</p>
                <p>— Es ieslēgšu grāmatas skapī. Man ļoti žēl, ka jums
                vajadzēja tik ilgi uz mani gaidīt, — vīrietis teica sausi,
                veikalnieciski un izstiepa roku pēc grāmatām uz pults,
                bet, ieskatījies jaunās meitenes sejā, tas it kā izbijies
                palika stāvam un vaicāja:</p>
                <p>— Berta, jūs — neesat vesela? — Viņš pamanīja tumšus,
                zilus lokus ap acīm, acis pašas bija dziļāk iegrimušas </p>
                <pb/>
                <p> dobumos. Satvēris līdzjūtīgi viņas roku, tas paturēja
                to savējā.</p>
                <p>— Nekas, — viņa bailīgi teica.</p>
                <p>— Kā nekas! Es taču redzu, Betiņa, kaut kas ar tevi
                nav kārtībā, — ienācējs klusu un nepacietīgi teica.</p>
                <p>— Es... vēlētos garāku atvaļinājumu, — viņa manāmi
                uztraucās.</p>
                <p>— To var, saprotams, bet kāpēc tik piepeši, kur tu
                gribi braukt?</p>
                <p>— Kaut kur labi tālu — svešumā... es — esmu mātes
                stāvoklī, — Berta Nātriņa izgrūda ātri.</p>
                <p>Vīrietis mazliet nobāla, palaida auksto sievietes roku
                un klusēja. Viņa vēroja tā sauso, nekustīgo seju.</p>
                <p>Piepeši viņa sagrīļojās, viņš veikli to satvēra un atsēdināja
                uz ādas dīvāna. Viņas seja kļuva gluži bāla, tikai
                vaigu un lūpu košais sārtums stipri atdalījās. Kā
                nedzīva viņa gulēja pievērtām acīm, vaļēju muti.</p>
                <p>— Berta! — vīrietis izbijies sauca un noliecās zemē
                pie sievietes, raudzīdams viņas aukstos pirkstus.</p>
                <p>Viņa neelpoja. Viņš pielika ausi pie viņas krūts un
                klausījās. Sirds puktus tikko varēja sadzirdēt. Stipra
                opoponaksa smarža — to viņš mīlēja — spiedās viņa
                nāsīs. Kā apmulsis tas raudzījās nekustīgi gulošajā sievietes
                tēlā.</p>
                <p>— Viņa ir nozāļojusies! — viņam ienāca prātā, un
                piepeši šausmas pārņēma viņu.</p>
                <p>— Betiņa! — viņš atkal sauca gluži izmisis un kustināja
                viņu pie ceļgaliem. Apakšsvārku zīds iečaukstējās.</p>
                <p>Sieviete dziļi ievilka elpu un smagi pacēla acu plakstus.</p>
                <p>— Kā tu mani nāvīgi nobiedēji, Betiņa, — vīrietis
                priecīgi satvēra viņas rokas.</p>
                <pb/>
                <p>— Tas pāries, tas nekas, Albino, — viņa viegli pasmaidīja,
                un viņas vaibsti atkal pamazām atdzīvojās. Tad
                viņa mēģināja piecelties; viņš to maigi balstīja, aplicis
                roku ap vidu. Zīds atkal iečaukstējās. Vīrietis nemierīgi
                sakustējās un viegli ar roku pārvilka pār Bertas
                ceļgaliem.</p>
                <p>Abi it kā baidījās runāt par pēdējo svarīgo ziņu...</p>
                <p>— Es aizbraukšu kaut kur tālu projām un dzīvošu
                tur kādu laiku ar bērnu. — Berta skumji iesāka.</p>
                <p>— Kas tev nāk prātā! Tu gribi uzņemties šādu mocību!
                Nē, Betiņa, to es nepieļaušu! Medicīnai ir visādi līdzekļi...
                Tu iesi pie kāda pazīstama speciālista, un viss būs
                atkal kārtībā, — Albino mierināja bālo sievieti.</p>
                <p>— Man bail... — viņa klusi čukstēja.</p>
                <p>— Ak, tas taču nav nekas bīstams, ikdienišķa, parasta
                lieta; to tagad praktizē visās aprindās. Medicīniska
                technika šai lietā smalki izkopta. Ja dabai atļautu rīkoties
                pēc viņas untumainās iegribas, tad pasaulē drīz
                būtu cilvēku pārprodukcija. Smalkākās aprindās nevienam
                nav vairāk par vienu, divi bērniem, tikai proletāriešiem
                un kādiem paunu žīdiem pa dučiem... — Viņš
                lūkoja pārrunāt.</p>
                <p>— Nē, nē, es labāk izcietīšu, ko liktenis lems, bet tā —
                es negribu, — viņa vāji pretojās.</p>
                <p>Viņš uztraucās, visādi argumentēja: cik grūti viņai
                pašai būšot no sabiedrības izstumtai, aizspriedumu vajātai,
                un galvenais, — visnelaimīgākais taču būšot
                bērns... vai viņa tādu atbildību uz sevi varot uzņemties?</p>
                <p>Viņa kļuva domīga. Tā bija patiesība. Viņa ļāva sevi
                pārliecināt.</p>
                <pb/>
                <p>— Bet man ir tik bail, tik bail, — viņa arvien vēl iebilda.</p>
                <p>— Neniekojies, viss būs labi. — Viņš piecēlās, izņēmis
                no nedegama naudas skapja krietnu vīkšķi papīra naudas,
                spieda to Bertai rokās. Viņa negribēja ņemt.</p>
                <p>— Kāpēc tik daudz? — viņa jautāja nokaunējusies.</p>
                <p>— Ej pie laba lietpratēja, nežēlo naudu. Te tev ir —
                vesela gada alga.</p>
                <p>— Kamdēļ tik daudz uzreiz? — viņa atkal nemierīgi
                jautāja.</p>
                <p>Viņš kādu laiku klusēja, tad sausi ieklepojās.</p>
                <p>— Betiņa, šķirsimies! — viņš saņēmies izgrūda.</p>
                <p>Berta spēji sakustējās, bet neteica nekā.</p>
                <p>— Reiz taču mums jāšķiras tā kā tā, tad labāk tagad.
                To tu arvien zināji. Es esmu godīgs ģimenes tēvs, es tā
                ilgāk vairs nevaru. Mana sieva ir eņģelis, visu mūžu es
                viņu nevaru krāpt, mana sirdsapziņa to nepieļauj. —
                Viņš apklusa un gaidīja, ko viņa teiks.</p>
                <p>— Albino, vai tu mani nemaz vairs nemīli? — viņa
                klusi dvesa drebošām lūpām.</p>
                <p>— Betiņa, kādēļ tik traģiski! — viņš nepacietīgi teica.</p>
                <p>Berta paslēpa galvu rokās, un lielas asaras ritēja gar
                viņas baltajiem, caurspīdīgajiem pirkstiem.</p>
                <p>Vīrietis uzskatīja viņu nelaimīgs. To viņš zināja, ka tā
                būs, — sievietes jau neko nevar bez asarām. Bet viņš
                bija apņēmies turēties stingri pie savām prasībām —
                šķirties galīgi, bez noteikumiem. Viņš ļāva viņai izraudāties.</p>
                <pb/>
                <p>— Berta, tu taču negribēsi, ka es — visu mūžu...</p>
                <p>— Nē, nē, es redzu — nav ko gribēt... jo ātrāk, jo
                labāk. — Berta atkal nervozi sakustējās un noslaucīja
                acis.</p>
                <pb/>
                <p>— Ak, šī nejaukā smaka! — viņa iekaisusi izsaucās un
                aizsvieda prom kabatas lakatiņu ar opoponaksa smaržu... 
                Tad pati kā dzelta uzlēca stāvus.</p>
                <p>— Ardievu, Albino! — viņa aizsmakušu balsi sacīja,
                — tev jābrauc uz jūrmalu... es arī — varbūt jau rīt
                kaut kur izbraukšu, tad...</p>
                <p>— Jā, jā, tad nokārto to lietu, lai ir miers... — Albino
                apmierināts pievienojās.</p>
                <p>— Miers! Mūžīgs miers... — Berta rūgti iesmējās</p>
                <p>— Betiņa, vai nevar bez scēnām! — vīrietis arī iekaisis 
                teica.</p>
                <p>— Miers... miers... — sieviete klusi smējās un virzījās
                uz durvīm, zīda čaukstoņas pavadīta.</p>
                <p>Viņš vēl gribēja satvert viņas slaido augumu, kaut ko
                teikt par sūro pienākumu... mierināt, vēl pēdējo reizi
                spiest viņas roku — draudzīgi... Ar sievietēm arvien ir
                jāšķiras draudzīgi, — tas bija viņa principā, to viņš bija
                piesavinājies no slavenā mīlestības mākslinieka Džakomo
                Kazanova, kura memuārus tas kādreiz agrā jaunībā
                bija lasījis. Jā, arī no Bertas viņš šķirsies pa draugam.
                Bet viņa gāja, it kā streipuļoja, — viņam likās.</p>
                <p>Viņš dzirdēja, ka parādes durvis dziļi iekrita slēdzenē...</p>
                <p>Tā kā žēl tapa sievietes. Kurp viņa ies? Viņš zina, —
                viņa ir vientuļa. . . Lai prec kantora pārzini Laiviņu.
                Tas gan ir sarūdzis vecpuisis, bet ļoti tinas ap Bertu.
                Vai tas ņems tādu — izsmietu? ... Varbūt viņa slīdēs
                lejup kā daudzas no viņām.. Nē, nē! Kādēļ domāt visļaunāko?
                Berta ir maiga kā aitiņa, bet patstāvīga meiča
                — gan noturēs galvu virs ūdens. Jā, un ko tad viņš
                galu galā varēja darīt? Viņš nav vainīgs, viņa pati...</p>
                <pb/>
                <p>viņs viņu toreiz nemaz nemīlēja, to tas skaidri atcerējās...</p>
                <p>Viņš piegāja pie loga, lai redzētu Nātriņu Bertu aizejam,
                bet nekur viņas vairs neredzēja. Steidzīgi viņš aizslēdza
                naudas skapi.</p>
                <p>Jā, tas bija godīgi, kā pienākas... viņš arvien bija
                korrekts cilvēks. Veselu gada algu... kurš vēl būtu tā
                darījis? Nē, viņa nav izmesta uz ielas. Gan būs labi, gan
                būs. Sievietes arvien mīl spēlēt teātri... izraudāsies,
                aizmirsīs...</p>
                <p>Cik labi ir apzināties, ka pildījis pienākumu pret ģimeni.
                Jā, ģimenes klēpis ir svēts! Vienlaulība ir
                tradicijās nodibinājies vērtīgs iestādījums. Tagad viņš
                atkal varēs droši skatīties sievai acīs un arī saviem
                bērniem. Viņš jau nav nekāds kustonis, ka viņam kauna
                apziņas nemaz nebūtu. Jā, tas bija pēdējais grēcīgais
                solis sānis. Nu ir cauri, paldies Dievam! — viņš vieglāk
                uzelpoja. Ilgi viņš gudrojis, kā to lietu godīgi izbeigt,
                un nu tas nācās tik viegli, kā pats no sevis. Un viņa,
                likās, arī saprata, ka citādi nevar. Viņš jau arvien bija
                teicis, ka agri vai vēlu...</p>
                <p>Tagad ir miers! Cik labi! — Miers, miers — bija arī
                viņas pēdējais vārds.</p>
                <p>Aizslēdzis skapi, viņš ievēroja, ka rēķinu grāmatas
                vēl aradās turpat uz pults. Arī tās ieslēdza un gribēja
                iet. Par laimi ieraudzīja zem pults asarām piemirkušo
                kabatas drāniņu. Pieliecās, uzcēla. Asa opoponaksa
                smarža... it kā zīda čaukstoņa atskanēja ausīs... Kļuva
                it kā drausmīgi...</p>
                <p>Jā, logu saules sargi vēl jāpaceļ! — Arī to izdarījis,
                viņš atgriezās. Iedams uzmina kādam cietam priekšmetam.
                Tā bija viņas matu ķemmīte. Viņš pacēla arī to</p>
                <pb/>
                <p>un kopā ar mutautiņu iebāza kabatā. Pa vagona logu
                to izmetīs.</p>
                <p>— Nu ir miers, miers! — viņš svilpodams kāpa pa
                trepēm lejā.</p>
                <p>Trīs vilcienus nokavējis, Purmals ieradās jūrmalā.</p>
                <p>Balva ar bērniem rotaļājās dārzā mājas priekšā. Ieraudzījusi
                caur stiepļu žogu ap stūri vīru nākam, viņa
                satvēra Āriju un mazo Gundegu, kas nupat mācījās
                staigāt, pie rociņām, visas trīs lēnām soļoja tēvam pretī.
                Imants un Kurbads ar joni izdrāzās pa vārtiem, lai
                pirmie apsveiktu tēvu. Arī Ārija izrāvās no mātes rokas
                un, skaļi gavilēdama, pazuda aiz vārtiņiem.</p>
                <p>— Sveiki, sveiki draudziņi! — Purmals ļāva sevi apmīļot
                vienam, otram.</p>
                <p>— Mēs bijām tev pretī, papulīt, kur tu biji tik ilgi? —
                Ārija nopietni vaicāja.</p>
                <p>— Maizīti pelnīju, strādāju, mīlulīt, — vai tu mani gaidīji?</p>
                <p>— Gaidīju gan. Ko tu mums pārvedi? — Ārija, tēva
                lutekle, turpināja.</p>
                <p>— Tu tikai arvien — ko pārvedi? — Imants prātīgi
                norāja māsu.</p>
                <p>— Aizmirsu šoreiz, pļāpuliņ, — tēvs aizbildinājās.</p>
                <p>— Mēs, papa, jūrmalā uzcēlām lielu, lielu cietoksni:
                karš būs slāviem ar ģermāņiem, — Kurbads ziņoja.</p>
                <p>— Mēs iesim karot, — Imants svarīgi piebilda.</p>
                <p>— Tas ir braši, zēni, tā vīriem pienākas, — Purmals
                slavēja dēlus.</p>
                <p>— Kad iesim peldēties, parādīsim tev savu cietoksni.</p>
                <p>— Iesim, iesim visi bažibuzuki!</p>
                <p>— Un tad es tevi, papulīt, ierakšu atkal bedrītē, dziļi, </p>
                <pb/>
                <p>dziļi. Bet tu nelien vairs ārā! — Ārijai ienāca prātā
                iemīļotā rotaļa.</p>
                <p>— Bedrē! Vai dieniņ, kāpēc tad papu bedrē raksi? —
                Balva norāja, ar Gundegu pienākusi.</p>
                <p>Purmals noskūpstīja sievu. Gundega izstiepa rociņas
                tēvam pretī, viņš to paņēma un nesa.</p>
                <p>— Mazā, mazā Degulīte! Hopsa—sā! — Purmals šūpoja
                savu jaunāko.</p>
                <p>— Pa—pa, pa—pa! — mazā priecīgi čivināja.</p>
                <p>— Mēs divus vilcienus nogaidījām, — Balva sacīja.</p>
                <p>— Varējāt vēl trešo arī pagaidīt, — Purmals viegli
                pārmeta.</p>
                <p>— Vai tev gadījās kas svarīgs, ka netiki sestdienas
                vakarā laikā mājās?</p>
                <p>— Prasi nu, kas kādreiz gadās! Taču svarīgs, bez iemesla
                jau es nesmaktu pilsētā, —Purmals saīdzis noteica.</p>
                <p>Balva apklusa. Viņa redzēja, ka vīrs noguris un negribēja
                stāstīt; viņa arī tālāk netaujāja. Daudz jau viņa
                neinteresējās par veikala darīšanām — viņam nepatika.</p>
                <p>Bērni, tēvu apsveikuši, ilgi nenocietās viņa tuvumā,
                aizskrēja atkal ar jautru čaloņu. Tikai Gudega palika
                tēvam klēpī.</p>
                <p>— Ej nu, Degiņ, pie māmiņas, — Purmals sniedza
                Balvai bērnu. — Es esmu piekusis. Daudz darba... visādas
                nepatikšanas... Karsts laiks, pilsētā nevar pat
                paelpot, sviedri ar straumi līst pusdienas laikā... Kas
                jums te nekait, dzīvo kā kungi... — viņš, labsirdīgi
                jokodams, satvēra Balvas roku un noskūpstīja. Balva
                noņēma viņam cepuri un noglaudīja matus.</p>
                <p>— Kun—kun, gi—gi, — Gundega burtoja pakaļ
                tēva pēdējo vārdu.</p>
                <pb/>
                <p>— Es tev, Degule! Vai tu man! — Tēvs plosījās ar
                meitu.</p>
                <p>Mazā skaļi smējās, slēpdamās aiz mātes galvas.</p>
                <p>— Liec nu nost bērnu! — Purmals mazliet iekaisis
                teica; viņš nekad ilgi necieta bērnu tuvumu.</p>
                <p>Balva atdeva Gudegu mātei. Purmals iegāja istabā
                pārģērbties.</p>
                <p>— He, puikas, vai nenāksit līdz peldēties? — vectēvs
                Goba pēc laiciņa sauca.</p>
                <p>Imants un Kurbads pieskrēja. Visi četri aizgāja uz
                jūru.</p>
                <p>Pēc vakariņām Balva ar vecmāmuļu apguldīja bērnus,
                kamēr Purmals izskatīja laikrakstus, parunājās ar
                tēvu, tad ar Balvu gāja pastaigāties gar jūrmalu. Ar
                labpatiku viņš mēdza bieži rādīties kopā ar sievu atklātībā,
                un par viņu teica, ko viņš ideāls vīrs, kas nekur
                viens bez sievas neiet. Izpeldējies, atpūties Purmals
                jutās pavisam omulīgs. Jūrmalā staigājot, viņš jautri
                stāstīja interesantus gadījumus savās darīšanās, sasveicinādamies
                ar paziņām, jautri trieca, un bija sevišķi
                laipns pret Balvu. Balva priecājās, redzēdama vīru tik
                labā prātā.</p>
                <p>— Balvulīt, vai tu mani mīli? — Purmals, tumsā mājās
                ejot, vaicāja, sievas roku spiezdams.</p>
                <p>Tāds savāds laimes skurbums bija viņu pārņēmis. Cik
                labi bija brīvam būt... ar skaidru sirdi visam piederēt
                savai ģimenei...</p>
                <p>— Nu, saki taču! — viņš atkal uzmācās, kad Balva neievēroja
                viņa jautājumu.</p>
                <p>Balva iesmējās.</p>
                <p>— Nu ko tad lai es citu mīlētu, ja ne tevi, pūkaino
                runcīt! Tu — labulīt!... ja tu vienmēr tāds būtu kā šodien. </p>
                <pb/>
                <p>Balva mīļi pieglaudās vīram un bažīgi iedomājās
                par bērniem: kad tikai Gundega nav pamodusies un
                māte varbūt nedzird... Viņa paātrināja soļus.</p>
                <p>Mājās viss bija kārtībā. Daktera Gobas kundze savā
                istabā, līdzās bērnu istabai, pārskaitīja atnesto veļu.</p>
                <p>— Māt, vai tev nav grūti pa naktīm ar Gundegu, vai
                viņa netraucē tevi? — Balva rūpīgi apvaicājās mātei.</p>
                <p>— Ko nu bēdā par niekiem, laikam domā, ka es savus
                mazbērnus labi neuzraugu, — Alises kundze pasmaidīja.</p>
                <p>— Nāc, sieviņ, iesim gulēt, — Purmals paņēma Balvu
                zem rokas un vilka sev līdz.</p>
                <p>— Ar labu nakti, bērni, ejiet vien! — Gobas kundze
                teica, pēdējos veļas gabalus skapī likdama.</p>
                <p>Alberts Purmals ar sievu uzkāpa augšā savā guļamistabā.
                Istabas galējā sienā bija plašs balkons, kas izgāja
                uz kādu šauru šķērsielu. Gar balkonu auga jauni,
                slaidi bērziņi. Laukā bija tumšs, tikai no tuvējā prospekta
                spuldzes slīpi krita palsa gaisma, kas caur sīkajiem
                bērzu zariem meta noslēpumainas, trīcošas ēnas.
                Vakars bija maigs un silts.</p>
                <p>Apakšā pagalmā ierējās suns. Kaimiņu dārzā kāds cits
                atrējās. Dobji skanēja suņu riešana.</p>
                <p>— Sasodītie sātani! Tā viņi te ņemas pa vakariem, —
                Purmals skaitās.</p>
                <p>— Imak, si—si— sunīt! — Balva labināja savu suni,
                pār balkona malu pārliekusies.</p>
                <p>— Vai tu paliksi mierā! — Purmals dusmīgi uzsauca
                Imakam, raudzīdamies pēc kāda cieta priekšmeta, ko
                sviest sunim, bet tāda tuvumā nebija. Suņi lēni iekaucās,
                tad, astes nolaiduši, pazuda krūmos. Garām pagāja kāds
                nosebojies pārītis irgodamies.</p>
                <pb/>
                <p>Purmals noņēma stīvo apkakli, aproces, nometa vieglo
                vasaras svārku, un, atlaidies ērtā, pītā atzveltnes krēslā,
                raudzījās laukā.</p>
                <p>— Skaistās vasaras naktis! — viņš jūsmīgi izsaucās,
                — it kā kāda burvība pārlieta pār visu dabu, arī cilvēks
                jūtas rosīgāks, mošāks un spēka pilnāks.</p>
                <p>— Sāksi vēl dzejot, runci! — Balva iesmējās.</p>
                <p>— Tu domā, ka es nevarētu? — Alberts smējās.</p>
                <p>Kāds garāmgājējs, klusi dungodams kādu jautru operetes
                meldiju, paslīdēja garām.</p>
                <p>— Tīri tā kā Strauts izskatījās, — Purmals teica.</p>
                <p>— Tumsā labi nevarēju saskatīt — tāds likās gan, ar
                savu mierīgo, nesteidzīgo gaitu, — Balva piebilda.</p>
                <p>— Tāds vecpuisis mētājas apkārt pa pasauli kā veca
                vara nauda, — Purmals nožēloja savu draugu. — Kas
                tādam par prieku. Cita liela savā ģimenē, ar savu sieviņu,
                saviem maziem bērniņiem...</p>
                <p>— Visi vīrieši jau nav tādi ģimenes tēvi, baidās kā no
                nelaimes, — Balva iebilda.</p>
                <p>— Es gan jau no jaunām dienām biju par ģimeni...</p>
                <p>Abi apklusa un ilgi, nekustēdamies raudzījās krēslā.
                Tā viņi bieži sēdēja vakaros runādamies un klusi jūsmodami.
                Purmals no sāniem uzlūkoja sievu ar lepnu
                pašpieticību. Viņš bija mierā ar savu izvēli, nekad to nebija
                nožēlojis, nē. Viņa to mīlēja vēl tagad, pēc gandrīz
                desmit gadu laulības dzīves; viņš tai nevarēja pārmest
                ne mazāko melnumiņu. Viņam pašam gan bija savi
                mazi grēciņi... bet — kuram vīram tad tādu nav? Tas,
                zināms, nebija labi, bet — tāds jau nu reiz vīrietis ir!...
                Viņa pēdējais, lielākais grēks — tas viņu mazliet nospieda,
                bet tagad viņš no tā brīvs, un uz priekšu vairs
                nekas tamlīdzīgs nenotiks, nē, nekad — ir laiks, ka viņš</p>
                <pb/>
                <p>kļūst solīds. To viņš apzvērēs savai mīļajai Balvai — 
                tūlīt, lai atkal neiekristu kādreiz kārdināšanā.</p>
                <p>— Balva, vai tu mani mīli? — viņš jūsmīgi jautāja.</p>
                <p>— Kas tev šodien ir ar to mīlestību? — Balva smaidīdama
                vaicāja un sniedza viņam roku. Viņš to noskūpstīja
                un paturēja savējā.</p>
                <p>— Balva, man grūta sirds, — viņš teica un atsēdās pie
                viņas kājām, galvu nolikdams viņai klēpī. Balva, viegli
                glāstīdama, šķirstīja viņa matus.</p>
                <p>— Atvieglo savu sirdi — izstāsti, kas tevi nospiež,
                tam taču ir sieva, ģimene... atpūties, mīļo Alb!</p>
                <p>— Ai nē, nē, man jāsūdz liels grēks, pēdējais grēks...
                Balva, es nezinu, vai tu piedosi, — viņš it kā rotaļājās ar
                savu grēka apziņu.</p>
                <p>Balva apklusa. Viņas pirksti iedrebējās un palika nekustīgi
                guļam uz viņa galvas, salts sastingums pārņēma
                sirdi...</p>
                <p>Tad Purmals izstāstīja visu savu sakaru ar Nātriņu
                Bertu, kā viņš pirms kāda gada ar viņu sapinies. Pirmoreiz
                dzērumā aizrāvies, tad — žēl bijis skuķi tā uzreiz
                pamest — turpinājis. Bet tagad, šodien, pārrāvis uz visiem
                laikiem. Par Bertas nelaimi viņš ne vārda nepieminēja.</p>
                <p>— Tu viņu mīlēji? — Balva ar svešu, neskanīgu balsi
                vaicāja.</p>
                <p>— Nē, nemīlēju... tikai tevi es mīlēju, citu nevienu.
                Tu man piedosi, Balva? — Viņš vairāk apgalvodams, nekā
                jautādams teica.</p>
                <p>— Nē, — Balva dobji atteica un gribēja piecelties.</p>
                <p>Viņš izbrīnījies uzlūkoja viņu.</p>
                <p>— Paliec, nenotiesā mani, pirms neesi uzklausījusi.
                Tu esi vientiesīga, nesaproti... Tas, ko esmu izdarījis,</p>
                <pb/>
                <p>ir grēks, to negribu noliegt, bet — es esmu vīrietis, tas
                var gadīties katram — tam vislabākajam. Viņa, nevainīga
                meitene, pati kā izsalkusi skrēja manās rokās... es
                nebūtu vīrietis, ja es nebūtu... katrs cits manā vietā
                būtu to pašu darījis... katrs mani apskaustu, neviens
                vīrietis mani nenotiesātu...</p>
                <p>— Tu teici viņai, ka tu viņu nemīli?</p>
                <p>— Nē, apžēlojies, kā tas iespējams?</p>
                <p>Balva asi iesmējās.</p>
                <p>— Tu Balva, esi naiva, tev sveša ir vīrieša psīcholoģija.
                Vīrietis pēc dabas ir poligams, — Purmals savas
                taisnības pilnā apziņā noteica. — Ja viņš agri apprecas,
                tad tas nekad nevar līdz vecumam apmierināties ar ģimenes
                ligzdas laimi vien; vismaz reiz, pat visgodīgākajam
                nāk laiks, kad tas ar visu varu lūko atkratīties no visiem
                pienākumiem un raujas brīvībā, iet uz meklēšanu... 
                kad tas bēg no ģimenes — lai vai kur...</p>
                <p>Balva klausījās, galvu abām rokām saķērusi. Purmals
                apklusa, bet viņam likās, ka viņa vēl nav diezgan pārliecināta
                un viņš turpināja:</p>
                <p>— Tikai vecpuiši, kas pilnīgi iztrakojušies, apprecējušies
                ir ideāli ģimenes sargi. Es saprotu, tev nav patīkami
                dzirdēt manu grēku sūdzēšanu, bet — es esmu godīgs
                cilvēks — es gribu turpmāk piederēt tikai tev un
                ģimenei. Prātīgai sievai vajadzētu saprast vīrieša dziņas
                posmu, netraucēt viņa bēgšanu brīvībā. Tas nāks
                atpakaļ agri vai vēlu... un tad paliks uzticīgs savam
                ģimenes klēpim. Zināms, kādreiz gadās arī, ka neatgriežas,
                bet — tie ir tie prastākie...</p>
                <p>Balva griezīgi iesmējās.</p>
                <p>— Ērts un silts ir šis klēpis! — tur ietilpst visas nekrietnības... </p>
                <pb/>
                <p>Riebums! Neaptverams riebums!... Balva
                visa nodrebēja un uzlēca stāvus.</p>
                <p>— Balva, saproti mani, es esmu vīrietis... piedod! —
                viņš sniedza viņai pretī abas rokas.</p>
                <p>— Man tu no šīs dienas esi miris. — Balva dobji teica
                un izgāja stingriem soliem.</p>
                <p>Ātri ātri viņas soļi, pa trepēm dimdēdami, lēni izskanēja... 
                Purmals kā apstulbis palika stāvam.</p>
                <p>— Cik briesmīgas ir sievietes! — viņš īgni sevī nodomāja,
                — taisīt tādu lielu brēku — par ko? Ech, labāk
                nemaz nebūtu teicis! Nu, izgulēsies — gan pāries. Un
                tad būs cauri. Bet tagad... cik nepatīkami. Bābiska
                būšana!...</p>
                <p>Viņš atsēdās uz savas gultas malas un ilgi domāja,
                galvu nodūris, rokas bikšu kabatās sabāzis. Viņa plecīgais,
                briestošais stāvs saknupis palika uz vietas, kā pārakmeņojies.</p>
                <p>— Kas viss cilvēkam jāpieredz, kad tas ir precējies!
                — Purmals smagi nopūtās un domāja tālāk, ka — nekas
                nav dumjāks par tādu laulības pārkāpšanu: tikai
                nepatikšanas no visām pusēm... tā tur, kā te, ģimenē...
                un ja vēl ar visu to būtu bijis kāds prieks! Ne mazākā...
                Jā, tīrā postā vien ieskrien tāds cilvēks, kas grēko pret
                laulības svētumu... Ne par velti taču laulība ir iestādīta
                un viņas pārkāpšanu likums pat soda ar cietumu...</p>
                <p>Par Nātriņu Bertu Purmals jau bija aizmirsis. Tas
                bija norunāts... Viņš pavēra lēni durvis un klausījās.
                Bērnu istabā tā kā krēslus bīdīja. Sašutis līdz beidzamam,
                viņš sāka izģērbties. Izlikdams drēbes laukā aiz
                durvīm iztīrīšanai, viņš uzgāja svārku kabatā slapju
                mutes lakatiņu un līku ķemmīti. Viņš tos izmeta pār</p>
                <pb/>
                <p>balkonu uz ielas. Pagalam sašļucis viņš ielīda savā gultā.
                Lampa apdzisa, un iestājās pilnīga tumsa.</p>
                <p>Purmals pūlējās neaizmigt un gaidīt, kamēr Balva
                nāks atpakaļ. Bet viņa nenāca, un viņš aizmiga viens
                pats. Viņas gulta līdzās palika tukša. Otrā dienā to nonesa
                lejā pie Gundegas. Vecmāmuļa ar savu gultu pārgāja
                pie vectēva.</p>
                <p>Kāds mēnesis varēja būt pagājis. Alberts Purmals
                saīdzis iegāja savā kantorī. Pēdējā laikā viņš pa nepatikšanām
                pērās kā pliks pa nātrām. Nupat bija pienākušas 
                sliktas ziņas no biržas par lieliem streikiem
                Anglijā... tie varēja nelabi atsaukties uz viņa pasūtinājumiem ...</p>
                <p>Kantora ierēdņi, Purmalam ienākot, pacēla galvas un
                sausi saņēma viņa sveicienu. Tad viņš piestājās pie savas
                rakstāmās pults, atzīmēja grāmatās jaunās biržas
                ziņas un sāka aprēķināt varbūtējos zaudējumus. Sašutis
                tas aizvēra grāmatas. Gribēja iet apspriesties ar
                Pazaru.</p>
                <p>— Purmala kungs, — kantora pārvaldnieks viņu apturēja,
                — vai no kantora puses arī uz kapa nenoliks
                kādu vainagu?</p>
                <p>— Kas par vainagiem atkal? — Purmals īgni atgriezās.</p>
                <p>— Mirusi Berta Nātriņa, — Laiviņš sausi ziņoja, cieši
                vērodams savu principālu.</p>
                <p>Purmals manīja, ka pats spēji nobāla.</p>
                <p>— Mirusi. . Kā — tik piepeši? — viņš, izlikdamies
                pārsteigts, vaicāja, visiem spēkiem valdīdams savu
                uztraukumu.</p>
                <p>— Neviens nezina kā. .. ar asins saindēšanos, kā teic,
                savās mājās... viena...</p>
                <pb/>
                <p>— Saprotams, no kantora puses vainagu, skaistu,
                lielu — no baltām rozēm ... — Purmals ātri teica, rīklē
                tā kā kas sausi kasīja ...</p>
                <p>— Mēs arī, personāls, savu — mūsu mīļai darba
                biedrei, — pārzinis skumji sacīja.</p>
                <p>— Jā, jā, labi, Laiviņa kungs. Labi skaistus vainagus
                un daudz, daudz rožu ...</p>
                <p>Purmals skriešus izskrēja uz ielas. Viņam bija, it
                kā viņš tur kantorī nosmaktu un ka visas tās acis tur
                viņu urbtu dziļi, dziļi zemē... Kā bez jēgas viņš skrēja
                pa ielām. Viņam bija, it kā viņš dzirdētu aiz sevis
                čaukstošu zīdu un vēja pūsma viņam nestu nāsīs opoponaksa
                smaržu... un dziļi iekritušas acis viņam dzītos
                pakaļ un urbtos smadzenēs...</p>
                <p>— Man tik bail, tik bail!... kāda klusa balss čukst
                ausīs lūgdamās ..</p>
                <p>— Ha—ha—ha! miers!... mūžīgs miers... Kā erinnijas
                smej un triec viņu bez jaudas uz priekšu, to ar
                pelēkām šausmām applīvurodamas...</p>
            </div>
            <div type="chapter">
                <head>21
                IZIRUŠAS LAPAS DZĪVES GRĀMATĀ</head>
                <p>Četri gadi Gaida jau dzīvoja Rīgā.</p>
                <p>Kādas reizes viņa aizbrauca uz Mazpili apraudzīt
                Mirtas patversmi un Zvaigznes kundzi. Patversme jau
                trīs gadus darbojās savas patrones rūpīgā gādībā. Par
                Ēriku Gaida zināja no Zvaigznes kundzes, ka viņš dzīvoja
                tāpat pa vecam ar savu māti, tikai citā dzīvoklī</p>
                <pb/>
                <p>pārgājis. Tāpat draudzējoties ar Vunšu un Villneru.
                Gaida viņu kādreiz satika, tad viņš tai izlikās tāds nolaidies.
                No viņa agrākā skaistuma maz kas bija atlicies:
                bija izaudzējis nesmuku iesarani brūnu bārdu,
                ar kuru izskatījās daudz vecāks nekā bija. Par viņa
                zinātniskiem pētījumiem, reliģijas reformas darbiem
                un bībeles tulkojumu vēl arvien neko nedzirdēja. Meiteņu
                skolās stundas arī viņam tikušas atņemtas; par
                iemeslu minēja visu ko... Gaida maz vairs par Ēriku
                iedomājās un ikreiz ar dziļu rūgtumu. Tos piecus gadus
                laulības dzīves viņa labprāt būtu no sava mūža izsvītrojusi.
                Taču no visa tā sabrukuma viņa bija izglābusi
                pati sevi veselu, nelauztu.</p>
                <p>Nevienu dzīve netaupīja. Viņa pārdomāja par savām
                draudzenēm. Vai tās bija daudz laimīgākas? Grūti
                nācās salīdzināt.</p>
                <p>Tāpat Balvu liktenis smagi nospieda. Priekš pusgada
                Purmals bija miris. Viņš bija piepeši saslimis ar
                plaušu karsoni, un viņa studiju laikā no alkohola novājinātā
                sirds nebija izturējusi cīņu ar grūto slimību
                un agri viņu guldījusi kapā. Balvas materiālais stāvoklis
                būtu tagad diezgan bēdīgs, ja nebūtu vēl tēvs darba
                spējīgs un ja viņas māte neuzņemtos pildīt viņas
                vietu pie mazgadīgajiem bērniem. Gobas kundze tagad
                bija priecīga, ka Balva bija beigusi skolu un varēja
                darboties Gaidas ģimnāzijā par skolotāju. No Purmala
                lielajiem uzņēmumiem pēc viņa veikala likvidēšanas
                nekas liels nebija atlicies. Visus savus pirmajos gados
                laimīgi iegūtos privātos kapitālus tas bija ieguldījis
                spekulācijās, dārgi pārmaksājot, sapirkdamies lielus zemes
                gabalus Daugavas grīvas malā, uz Rīgas un Hersonas
                kanāli rēķinādams.</p>
                <pb/>
                <p>Tas bija bijis karsts laiks, kad ziņas par Baltijas un
                Melnās jūras savienošanas projektu likās pastiprināmies.
                Katrs, kam vien kādi simtiņi bija padomā, ar
                drudžainu steigu raudzīja tikt pie sava zemes gabala
                Rīgā, pēc iespējas Daugavas tuvumā; kam kāds tūkstotis
                bija iekrāts, lūkoja iepirkt kādu namu simttūkstošu
                vērtībā. Nami tika pirkti un pārdoti kā veci žīda
                svārki. Visi rēķināja uz spēju Rīgas uzplaukšanu tuvākajā
                nākotnē, un katrs lūkoja sev noraut kādu gabalu
                no šīs lāča ādas.</p>
                <p>Arī Purmals aizrāvās ar namu un zemesgabalu pirkšanas
                drudzi un netaupīja pēdējo svabado rubli un pieejamo
                kreditu. Kad viņš piepeši mira, tad visi viņa jaunie
                veikalnieciskie pasākumi izputēja, bankas nežēlīgi
                piedzina vekseļus un obligācijas. Tikai ar lielām pūlēm
                Purmala draugiem, Strautam un Pazaram, izdevās izglābt
                kādu mazumu Balvas bērniem.</p>
                <p>Tā bija ļoti bēdīga ģimenes katastrofa, daudz bēdīgāka
                nekā toreiz pēc vecā Viļņa nāves. Bet Balva bija
                stipra, viņa panesa visu bērnu dēļ. Imants bija ļoti atjautīgs
                puika un prata jau māti mierināt. Arī Kurbads
                turējās diezgan vīrišķīgi, tikai četri gadi vecā Ārija un
                mazā Gundega vēl nekā liela nesaprata. Vectēvu, dakteri
                Gobu, viņas tagad sauca par tēvu.</p>
                <p>Balva pati pēc vīra nāves it kā pārvērtās. Viņa kļuva
                drūma, sarūgtināta, brīžiem bija skarba. Kādreiz
                Gaida viņu mierināja, sacīdama, ka viņa vēl jauna un
                žēlabas pēc mīļotā vīra ar laiku kļūs mazāk sāpīgas,
                bērniem pieaugot dzīve uzplauks jaunā krāšņumā...</p>
                <p>Balva klausījās, tad asi iesmējās:</p>
                <p>— Žēlabas pēc mīļotā vīra!</p>
                <p>Gaida nesapratā uzskatīja Balvu.</p>
                <pb/>
                <p>— Tu arī domā, ka es gaužos Alba dēļ? — Balva rūgti 
                prasīja.</p>
                <p>Gaida nekā neatteica, tikai izbrīnījusies skatījās.</p>
                <p>— Tā domā visi. Klausies un brīnies: man vīra nav
                žēl, es nesēroju pēc viņa, es sēroju — pēc savas greizās
                pagājušās dzīves, pēc sava sapņa...</p>
                <p>Gaida vēl vienmēr nekā nesaprata.</p>
                <p>— Tu nesaproti? Klausies: es mīlēju Albu, viņš mīlēja
                mani. Es biju gatava ņemt indi par viņa goda prātu
                un uzticību... Īsi priekš viņa nāves es dabūju zināt,
                ka viņam bijis sakars ar savu kantoristi.</p>
                <p>Gaida no brīnumiem gluži apjuka. Viņa neticēja savām
                ausīm. Purmals — priekšzīmīgais ģimenes tēvs!...</p>
                <p>Balvas acīs dzirkstēja nāvīgs naids. Ar aizlauztu balsi
                viņa stāstīja draudzenei tālāk, kā jau no tā brīža
                Albs viņai miris, viņas sirds apsalusi ar biezu ledus
                kārtu. — Un kad es lūkoju izprast savas jūtas tagad, —
                viņa teica, — tad es atrodu, ka manā sirdī nav ne smilšu 
                graudiņa žēluma pēc Alba kā pēc mīļākā, man žēl
                tik neizsakāmi bērnu, kuriem nāve laupījusi tēvu —
                apgādnieku. Tas, ko es mīlēju — nekad nav eksistējis... 
                Es biju dzīvojusi pasaulē, kuras nemaz nebija,
                īstenība man šķita pirmā atmodas mirklī gandrīz nepanesama... 
                Tad viņš saslima,... un nāve izšķīra mūsu
                tik piepeši radušos neizšķiramo laulības konfliktu ...
                To, kas miris — es ienīstu, šis naids vēl pāri kapam
                sniedzas. Tāds tukšums manā sirdī — tur arī ir kaps —
                tur nav vairs dziļās ticības... Sievietes ticība mīlestībai
                ir malduguns, kurai viņa dzenas pakaļ visu mūžu,
                kamēr apdedzina spārnus ... Ai, kā tas sāp — zaudēt
                ticību!... Kādēļ es Albu mīlēju, kālab es gāju pie viņa?
                — tālab, ka viņš bija tas, kas mani ņēma ... Sievietei</p>
                <pb/>
                <p>arvien ir jāiet pie tā, kurš ņem, viņai nav izvēles...</p>
                <p>Balva runāja ātri, īsiem, aprautiem teikumiem; ar
                pirkstiem viņa nervozi plēsa kādu papīra loksni mazās druskās.</p>
                <p>Gaida klusēja, viņa baidījās iebilst kādu vārdu.</p>
                <p>Strauji sakustējusies, Balva turpināja:</p>
                <p>— Kad domāju par savu nelaiķi, tad salti drebuļi
                mani pārņem... nē, man nav un nav viņa žēl — it nemaz.
                Viņš nebija manas mīlestības cienīgs... ne tādas,
                ar kādu es viņu mīlēju.</p>
                <p>— Balva, neesi tik šaursirdīga, viņš varbūt viņu arī
                mīlēja, — Gaida nedroši iebilda.</p>
                <p>— Ja tā būtu bijis. Tā nebija. Viņš pats man visu izstāstīja.
                Tas bija tik briesmīgi riebīgi... — Balva visa
                nodrebēja un virzījās soli tuvāk Gaidai. Viņas acis
                zvēroja.</p>
                <p>— Vai tu zini, ko viņš man teica: sievai visi vīra grēki
                jāpiedod, jo — viņa — sieviete, un viņš — vīrietis...
                Ak, svētā sievietība! mūžīgi mīlīgi piedevīgā ... ha—
                ha!... Kā es spēšu bērniem uzglabāt tēva atmiņu svētu?
                Es to nevaru ...</p>
                <p>Balva sažņaudza rokas. Gaidai ienāca prātā madonnas
                sāpju rokas... Viņa tās satvēra un teica mierinādama:</p>
                <p>— Balva, mīļā bēdulīte, esi stipra un neļauj naida
                jūtām sakropļot tavu daiļo sievietes dvēseli. Nenosodi
                viena dēļ visu dzimumu. Mūsu paroli — augstāko cilvēcību
                un taisnību mēs veicināsim tikai ar to pašu mūsu
                veco neizsīkstošo kapitālu — mīlestību.</p>
                <p>— Nē, nē, — Balva strauji pretojās, — par daudz asa
                ir mana sāpe; nekad vairs nemīlēšu to, ko tagad nīstu.
                Un, ja ar naidu varu kalpot mūsu ideāliem, tad manī
                redzi dedzīgāko cīnītāju.</p>
                <pb/>
                <p>Gaida redzēja, ka te nelīdz vārdi, sistām brūcēm bija
                jāpārsāp. Vēl ilgi Balva bija sāpīgā morāliskā trieciena
                iespaidā; likās, ka visa viņas dzīve būtu no šī trieciena
                sašķobīta pašos pamatos un šo lielo ciešanu pēdas nekad
                pilnīgi neizzudīs.</p>
                <p>Gaidai, Balvas likteni pārdomājot, tapa grūti ap sirdi.
                Vai viņai pašai bija iemesls gausties? Izlikās, ka viņa
                varēja būt mierā ar savu likteni.</p>
                <p>Kā klājas Anitai?</p>
                <p>Ar Anitu Gaida bija tikusies Purmala bērēs. Jau četri
                gadi, kamēr Anita ar Vaironu apprecējusies. Viņa
                nebija laimīga. Viņas laulības dzīve bija gluži līdzīga
                viņas pašas bijušai laulībai ar Ēriku. Vairons sākumā
                Anitu kaislīgi mīlēja, bet bija greizsirdīgs uz viņas pagātni,
                un tagad — viņi sīvi nīda viens otru. Vairons
                Anitai visu pārmeta un nevarēja aizmirst pagājušo.
                Pats nemīlot vairs savu darbu un meklējot ko citu dzīvē:
                aizraujoties ar polītiku un upurējot visu kādai iemīļotai
                idejai. Anita katrā vēstulē runāja par šķiršanos.
                Tikai viens vienīgs bērns viņai ir — meitiņa Spīdola.</p>
                <p>Ar Korinnu Gaida ilgi nav tikusies. Korinna praktizē
                dienvidus Krievijā kādā lielākā pilsētā. Viņa mīl vēl
                arvien savu Borisu; satiekoties reti ar viņu, galvas pilsētā
                vai dienvidos. No šīm tikšanās reizām viņa dzīvo
                visu gadu. Arī Korinnai ir meitiņa — ilgi gaidītā, cerētā
                Laimdota. Arī Korinnas dzīve nav bez ērkšķiem.</p>
                <p>Jā, visām viņām bija savs liktenis, ko smagi nest;
                vienbrīd grūtāk bija vienai, tad — otrai; šobrīd bija
                Balvas nedienu posms. Visas cieta — iedzimtā grēka
                dēļ..</p>
                <p>Iedzimtais grēks!... tas nedod miera nevienam, tas
                mūžam sadumpo cilvēka sirdi un jaucas pa viņa smadzenēm... </p>
                <pb/>
                <p>vai viņš ir dieviem radniecīgs, vai jodiem?
                Viņš ir visvarens, visspēcīgs un — salds kā visu grēku
                grēks...</p>
                <p>Kādu sestdienas pēcpusdienu Gaida sēdēja savā kabinetā.
                Anna Petrovna viņai ienesa pastu. Bija arī vēstule
                no Korinnas.</p>
                <p>Korinna rakstīja:</p>
                <p>Mīļā Gaida!</p>
                <p>Ilgi neesmu atbildējusi. Es visu vasaru taisījos Tevi
                apciemot dzimtenē, tomēr neiznāca. Tu jau gan laikam
                par mani zini plašāk no Anitas Purmala bērēs. Es arī
                ļoti gribēju būt toreiz pie Balvas. Nabaga Balva!...</p>
                <p>Bet man jāziņo Tev kas svarīgs: Anita ir pie manis.
                Viņa atbēgusi šurp no sava vīra un negrib vairs atpakaļ
                ne par ko. Ko Tu saki? Es nezinu padoma. Viņu
                ļoti aizvainojusi Vairona nepanesīgā daba, bet es ceru,
                ka viņi atkal salabs. Lai padzīvo vien Anita pie manis
                kādu laiku, man darba netrūkst, es pašlaik ierīkoju
                mazu bērnu slimnīcu.</p>
                <p>Mazā Spīdola ir tik mīļš bērns, un mana Laimdota
                ir tik laimīga, ka viņai nu ir biedrene.</p>
                <p>Kā Tev klājas Gaida, vai Ilmārs vēl arvien mīl jūs
                abas ar Dēziju? Es sākumā tam nevarēju ticēt, jo es
                pati nekad neesmu varējusi citu mīlēt kā tikai Borisu,
                ja arī bija laiki, kur mani likās brīžam aizmirsis. Tagad
                mēs satiekamies tikai tad, kad abi sajūtam dvēseles
                salkumu viens pēc otra. Nekad es citu nemīlēšu, es jūtu,
                ja viņš nomirtu — es kā sieviete arī būtu mirusi.
                Jā, mīlestība ir tik individuāla!</p>
                <p>Es ilgojos ļoti pēc dzimtenes un ciešu tāpēc, ka nevaru
                tur darboties. Bet es dzīvoju cerībā, ka nāks kādreiz </p>
                <pb/>
                <p> laiks, kad to varēšu... Tagad laikam, ja es gribētu
                tur apmesties starp saviem tautiešiem, tad man
                ar bērnu būtu jānomirst badā; kamēr šeit es baudu visas
                pilsoņu tiesības. — Pārrunājiet arī abas ar Balvu
                par Anitu un Vaironu! — Labi, ka viņa ir šeit pie manis.
                Darbā vieglāk aizmirstas bēdas... Ar mīļu skūpstu</p>
                <p>Korinna.</p>
                <p>Gaida, vēstuli izlasījusi, nogrima domās. Nabaga Anita!
                ... Par to viņām abām ar Balvu būs ilgi ko spriest.
                Kādu padomu viņas lai dod? Pēc pašas piedzīvojumiem
                Gaida zināja, ka, — ja Anita bēga, tad par atpakaļ iešanu
                nevar ne runa būt. Gaida uztrūkās no spēja trokšņa
                koridorā. Jā! viņa atcerējās, ka bērni bija aizgājuši
                uz staciju pretī tēvam un brāļiem, kas ar savām sievām
                pēc studiju beigšanas bija pavadījuši vasaru Randavas
                mācītājmuižā un nu visi četri brauca uz ārzemēm. Gaida
                piecēlās un gāja apsveikt viesus.</p>
                <p>Viļa sieva, Liepziedu Dauga, sīka, maza gaišmate,
                bija gleznotāja. Viņi jau otrā kursā bija apprecējušies.</p>
                <p>Drusku vēlāk Kārlis, aizmirsis savu pirmo nelaimīgo
                mīlestību, Tamāru, apprecēja Daugas draudzeni Raitu,
                kas studēja architektūru. Raita bija enerģiska, slaika
                tumšmate, pazīstamā būvmeistara Ciņa vecākā meita.</p>
                <p>Abi jaunie pāri bija pārgalvīgi jautri, priecādamies
                uz braucienu, ar kuru tie gribēja noslēgt vienu dzīves
                posmu un papildināties savās zinībās, lai sagatavotos
                uz patstāvīgu dzīvi.</p>
                <p>Kārlis un Raita...</p>
                <p>Vilis un Dauga...</p>
                <p>Kāds dzīvības prieks no viņiem izgāja, kāda dzidra,
                neaptumšota laime. Sirdī šķīsti viņi bija... viņi mīlēja
                viens otru no agras jaunības, balstīja viens otru</p>
                <pb/>
                <p>un abi reizā gāja pretī dzīves pilnībai. Tādu reiz Gaida
                bija domājusies savu dzīvi...</p>
                <p>No ārzemēm pārbraucis, Kārlis apmetīsies pilsētā
                par ārstu, Raita iestāsies sākumā tēva būvniecības birojā.
                Vilis paliks tēva vietā Randavā par mācītāju, jo
                tēvam pašam grūti nācās pildīt savu amatu — kaulu
                sāpes pēdējos gados viņu bargi mocīja. Dauga, kaislīga
                dabas mīļotāja, piekops savu mākslu. Tā viņi jau no
                bērnības abi bija vēlējušies, un nu viņu sapnis piepildījās ...</p>
                <p>Kad jaunie Gobas bija aizvadīti, Gaida lūkoja pierunāt
                tēvu nākt dzīvot pie viņas, kad Vilis paliks viņa
                vietā.</p>
                <p>— Nē, brēns, es palikšu tur, es esmu ar visu dzīvi saaudzis
                ar Randavu, tur es gribu pavadīt sava mūža vakaru,
                tur arī nomirt...</p>
                <p>Mācītājs Goba bija gluži sirms kļuvis. Viņa vaibstos
                bija izzudis agrākais asums; viņa acis raudzījās mierīgi,
                laipni. Nekādas vētras, nekādas kaislības vairs netrakoja
                viņa iekšienē. Viņš savu dzīves cīņu bija izcīnījis,
                — viņa mūža vakars bija pienācis ...</p>
                <p>Mācītājs Goba aizbrauca atpakaļ uz Randavu. Gaida
                viņu pavadīja. Mājā pārnākusi, tā ieslēdzās savā istabā.
                Viņai bija grūta sirds. Atslēgusi rakstāmā galda atvilktni
                viņa izņēma savu dienas grāmatu. Nebija gan šodien
                nekas svarīgs noticis, bet viņa sajuta dziļu dvēseles
                vientulību. Ilgi viņa rakstīja ... pa starpām asaras izplūdināja
                rakstu.</p>
                <p>„... Un tā visi aizbrauks, aizies, nodibinās savu dzīvi;
                katram būs tuvumā mīļas sejas, tikai es palikšu vientule.
                Vientulība... Vai es bīstos no vientulības? Nē,
                mūžīgi skaista ir mana vientulība; to es sargāju kā savu </p>
                <pb/>
                <p>vissvētāko patvērumu. Tur esmu es viena ar savām
                dzīvākām domām, radošām sāpēm, kvēlojošām ilgām...
                Kad man pasaules tukšais troksnis riebj un ikdienā,
                kad alkdama dvēsele gurst, tad es glābjos savā dziļākā
                vientulībā... Jā, tad ies Velta, tad Līzīte, un tad —
                Krustiņš Līgita — visi — visi atstās mani. Tad arī Ilmars 
                nāks retāk, arvien retāk, — kamēr pēdīgi arī tas
                paliks savā dzimtā, un tad es būšu pilnīgi viena kā izkaltis
                vīģes koks, kura paēnu neviens vairs nemeklē ...
                Un tad — vējš mani nolauzīs, izraus ar visām saknēm,
                — manas pēdas izzudīs no zemes virsus uz visiem laikiem
                ... Nē, nē! neviens atoms pasaulē neiet zudumā,
                viss tikai nemitīgi pārveidojas. Katrai organiskai šūniņai
                ir dziņa uz nemirstību, un es — es esmu šūniņu
                kompleks — dzīvs cilvēks, jo zemāka šūniņa ir savā
                attīstībā, jo nemirstības dziņa viņā ir vienkāršāka. Tāpat
                cilvēks: kurš tuvāk dabai, tas neapzinīgi seko savai
                nemirstības dziņai — fizioloģiskā vairošanās ceļā.
                Ja arī viņa paša šūniņu komplekss neatturami padots
                nāvei, tad viena maza daļiņa no tā — viņa sēklas viela
                — dzīvo tālāk viņa bērnos. Jo augstāka ir individa
                attīstības pakāpe, jo cēlāka viņa dziņa uz nemirstību:
                tas rada garīgi — zinātnē, mākslā, sociālā darbā.
                Ikdienas dzīvē šādu dziņu nosauc par — gribu uz
                varu, godu, slavu, un to nosoda. Tas ir ļaunprātīgs
                jeb mazdūšīgs pārpratums. Nē. es negribu iznīkt,
                nomirt, es gribu dzīvot tālāk — nākamā paaudzē.
                Sievietes elementārākā dziņa ir — griba būt mātei.
                Un manī šī dziņa ir jo spēcīga. Bet — mani bērni pēc iedzimtības
                likuma ir apdraudēti, tātad — man nedrīkst
                būt bērnu, un nīkuļiem par māti būt es negribu; es
                gribu tikai spēcīgus, veselus bērnus... Mani trīs simts</p>
                <pb/>
                <p>skolas bērni, manas mātes ilgas pilnīgi apmierina. Jā,
                brīžiem jūtos laimīga, ka neesmu tapusi māte: es baidos,
                ka es varētu saviem bērniem pieķerties ar tādu
                mērkaķa mīlestību, kāda bieži sastopama, kur mātes
                aiz mīlestības pret saviem bērniem, aizmirst visu savu
                ārējo un iekšējo pasauli, kur bērns top mātes elka
                dievs. Šāda mātes mīlestība ir akla; tas ir tas pats maza
                cilvēka šaurais egoisms, kurš visu koncentrē vienīgi
                ap savu es. Jā, neviens nemīl tik neaprobežoti savus
                bērnus kā lielākais egoists. Viņš un viņa bērns — tas
                viņam šķiet visas esmes viduspunkts. Ja arī man pašai
                nav savu pēcnākamo, tad man ir simtiem svešu bērnu
                manā skolā. Es esmu kā dārznieks, kura rokās daudzums
                skaistu puķu — jaunu dvēseļu; katra man mīļa
                un dārga, katrā es ielikšu no sevis mazu, mazu daļiņu.
                — tā augs tālāk pēc manis. Nē, es pilnīgi neiešu zudumā,
                mana doma taps manās pēctecēs arvien plašāka,
                pilnīgāka. Tā mana nemirstība.</p>
                <p>Ak mana pagātne! Mana dzidrā bērnība, mana skaistā
                jaunība — mana pirmā mīlestība!... Valdi, Valdi!...
                Tas bija dzīvības prieks! Šajā atmiņā vien ir saldlaimība...
                Nē, arī pagātnes dēļ es nevaru kurnēt pret likteni.
                Mana līdzšinējā dzīve nav bijusi veltīga. Tās sāpes,
                kas dzima no viņas dziļās mīlestības, bija auglīgas:
                mana mīlestība no mana šaurā es — pārgāja visumā.
                Tur — mana patversme, šeit — mana skola.</p>
                <p>Un mana kaislības kvēle arī vēl nav izdzisusi — es
                mīlu... Ilmārs!... Jā, es viņu mīlu, tagadne pieder
                man, nākotni es radīšu!</p>
                <pb/>
            </div>
            <div type="chapter">
                <head>22
                MIRUŠIE DZĪVO TĀLĀK</head>
                <p>Atkal trīs gadi kā trīs viļņi bija aiztecējuši mūžībā.
                Gaidas dzīve ritēja uz priekšu vienmulīgā ritumā, bez
                kādām spējām pārmaiņām. Skolu viņa tagad pārvaldīja
                kopā ar Balvu. Katru vasaru viņa brauca uz ārzemēm
                iepazīties ar Vakareiropas skolu lietām, apmeklēja
                tur skolotāju vasaras kursus, šovasar abas ar Balvu
                taisījās braukt uz Krimu apciemot Korinnu un Anitu,
                uz „laulības protestantu kongresu", kā viņas šo apciemojumu
                dēvēja.</p>
                <p>Kārlis ar Raitu jau divi gadi dzīvoja un darbojās
                katrs savā arodā Rīgā. Vilis ar Daugu Randavā. Velta
                priekš diviem gadiem bija apprecējusies ar kādu Gaidas
                ģimnāzijas skolotāju Spariņu, un abi turpināja savu
                paidagoģisko darbību turpat. Krustiņš nupat beidza
                skolu. Arī Līzīte jau darbojās pie Gaidas par skolotāju
                un gatavojās iet pēc kāda gada uz Pēterburgu studēt.
                Pēc trīs gadiem arī Līgita beigs skolu.</p>
                <p>Apmierināta Gaida atskatījās atpakaļ uz savu pēdējo
                astoņu gadu darbību. Brāļi, māsas bija izaudzināti, skola
                attīstījās un ieguva arvien lielāku atzīšanu. Ar jauno
                gadu Gaida bija nodomājusi savas darbības robežas vēl
                paplašināt. Par to viņai bija jau sastādīts plašs projekts,
                kuru viņa kopā ar Balvu gribēja vasarā izstrādāt.</p>
                <p>Skola pašlaik bija slēgta, viss nokārtots un nodots
                Annas Petrovnas pārziņā līdz rudenim. Gaida sēdēja</p>
                <pb/>
                <p>kancelejā un vēl sakārtoja pēdējos aprēķinus un noslēdza 
                grāmatas, kad ienāca Balva.</p>
                <p>— Vai tu jau lasīji šīs dienas avīzes? — Balva prasīja
                un sniedza Gaidai laikrakstus.</p>
                <p>— Nē, vēl ne.</p>
                <p>— Zvaigžņu Zigurds Pēterburgā miris.</p>
                <p>Gaidai izkrita spalva no rokām.</p>
                <p>— Tik jauns, zaļoksnis cilvēks! Kā tik piepeši?...
                nabaga Zvaigžņu māte!</p>
                <p>— Lasi tur sīkajā chronikā.</p>
                <p>Gaida lasīja:</p>
                <p>Jaunākās ziņas.</p>
                <p>7. jūnijā mūsu ievērojamais aeronautikas matadors
                Zigurds Zvaigzne sacīkstes lidojumā starp Pēterburgu
                un Maskavu ar savu aeroplānu krita no 20531/4 metru
                augstuma un bija uz vietas pagalam. Nelaimīgā gaisa
                kuģotāja bēdīgās atliekas aizveda uz viņa dzimteni.</p>
                <p>Abas satriektas pārrunāja šausmīgo atgadījumu.</p>
                <p>— Es tūdaļ braukšu pie Zvaigžņu mātes, — Gaida sacīja,
                steidzīgi sakārtodama pēdējās grāmatas.</p>
                <p>— Tad, vēl kas: vakar lasīju kādā ārzemes žurnālā
                atreferējumu par kādu ievērojamu jaunu grāmatu, tā
                ir Ilgona sacerēta. Tā iznākusi nupat Londonā angļu valodā
                un ieguvusi Eiropā zinātnes pasaules vispārēju atzinību.
                Man jau Naula par to rakstīja. Jā! No Vairona
                man arī vēstule nupat, ka Naula izbraukusi uz dzimteni.</p>
                <p>— Tev jau vesela vācele jaunu ziņu. Tad jau mēs drīzumā
                satiksim vaigu vaigā mūsu „sufražisti".</p>
                <p>— Ko tu saki par Ilgonu?</p>
                <p>— Nabaga Mirta, būtu viņa piedzīvojusi šo dienu!</p>
                <pb/>
                <p>* * * </p>
                <p>Tai pašā dienā Gaida aizbrauca uz Mazpili. Stacijā
                viņa sastapa Ēriku, kas gaidīja uz nākamo vilcienu. Abi
                vēsi sasveicinājās.</p>
                <p>— Tu atkal uz savu patversmi? — Ēriks vaicāja ar
                vieglu ironiju.</p>
                <p>— Jā.</p>
                <p>— Vai tu zini, ka Zvaigžņu Zigurds aviācijā kaklu
                lauzis?</p>
                <p>— Zinu.</p>
                <p>Tā beidz debess iekarotāji... Zigurds jau arī agrāk
                bijis gaisā skrējējs... brīvības pravietis... zināms,
                savā agrā jaunībā ...</p>
                <p>Ēriks tādā garā gribēja turpināt, bet Gaida neklausījās,
                viņai bija grūti. Viņa atvadījās un brauca uz patversmi,
                kur Zvaigžņu māte jau kopš ilgāka laika dzīvoja.</p>
                <p>Viņas nebija mājās, tā bija baznīcā pie Zigurda atliekām.
                Rīt viņu pēc mātes vēlēšanās apbedīs Mazpils
                kapsētā. Kalpone ieveda Gaidu Zvaigžņu mātes istabā,
                kur tā atsēdās. Viņas acis krita uz rakstāmgaldu un vaļēju
                grāmatu. Tā bija Džona Ilgona Sociālās psīcholoģijas
                evolūcija. Otrā lapas pusē stāvēja veltījums: Manai
                neaizmirstamai nelaiķei sievai Mirtai.</p>
                <p>Gaida šķirstīja grāmatu ar savādām jūtām. Viņai likās,
                ka viņa dzird atkal šausmu pilno stāstu — par Mirtu... 
                Vai šī grāmata nebija daļa no viņas? Viņas un
                Ilgona bērns... No Mirtas kapa tā izauga...</p>
                <p>Ar Mirtas nelaimīgās mātes lāstiem un sabiedrības
                nicināšanu pavadīts, Ilgons toreiz bija bēdzis projām</p>
                <pb/>
                <p>no tēvijas, no dzimtenes, kurai viņa jaunā, straujā sirds
                tik silti bija pukstējusi. Viņš jutās arī vainīgs Mirtas
                nāvē. Ko gan viņš bija izcietis, bez dzimetnes klejodams
                apkārt pa pasauli, ar mīļotās meitenes izdzisušo tēlu
                sirdī, sirdsapziņas vajāts ...</p>
                <p>Visi viņu domāja pazudušu svešumā, bojā gājušu
                līdz ar savām pārdrošajām, nelaikā dzimušām idejām.
                Un tagad viņš sevi atgādināja visai pasaulei. Ar šo grāmatu
                viņš vecās mātes priekšā lūkoja izpirkt savu
                grēku.</p>
                <p>Dziļi aizkustināta Gaida šķirstīja grāmatu un lūkoja
                lasīt vienā otrā vietā. Viņai acīs tikai stāvēja — Mirta
                un Ilgons ...</p>
                <p>Otrā dienā ar lielu svinību apbedīja Zigurdu līdzās
                Mirtai un viņu tēvam. Īsi priekš apbedīšanas atbrauca
                Zigurda atraitne ar saviem sešiem bērniem. Atbrauca,
                sasveicinājās, paraudājās pie vaļējā kapa un tad aizbrauca,
                ne līdz mājām nepavadīja Zvaigžņu māti.</p>
                <p>— Sveši man bijuši, sveši paliek... Zvaigžņu māte
                skumīgi noteica, mājās pārbraukusi. — Nāc uz patversmi,
                Gaida, arī tu viņu mīli. Tas ir viss, kas man tagad
                paliek... Viņa, Merija, gribēja, lai es norakstot viņai
                visu, lai ejot pie viņiem... To es nedarīšu, man vēl
                pašai ir sava dzīve — paldies Dievam, — Mirtas patversme...</p>
                <p>Abas gāja pa patversmi, it kā nebūtu tik bēdīga diena
                šodien. Zvaigžņu māte tāpat rūpējās par ikdienišķām
                patversmes lietām. Bērni ar sirsnīgu līdzjūtību viņai
                nāca pretī; mazākie pieglaudās mīlīgi, tā glāstīja viņu
                galviņas, viņas lūpas viegli raustījās...</p>
                <p>— Es viņus visus mīlu... visvairāk tos ap divpadsmito
                gadu — tik liela būtu tagad Mirtas meitiņa. —</p>
                <pb/>
                <p>Zvaigžņu māte katrā ziņā domāja, ka tā būtu bijusi
                meitiņa.</p>
                <p>Gaida atkal mīlināja mazākos bērnus un domāja sevī:
                un tādi būtu mani bērniņi... mani trīs bērniņi, kurus
                es neviena neredzēju...</p>
                <p>Tā abas sievietes, viena otru balstīdamas, gāja pa bērnu
                pūli.</p>
                <p>— Viena vēlēšanās man ir, — Zvaigžņu māte teica,
                kad abas bija atkal istabā, Jānīti es gribu redzēt. Es
                biju vainīgā ... Viņas balss aprāvās.</p>
                <p>Visu vakaru Gaida tulkoja priekšā Ilgona grāmatu,
                Zvaigžņu māte vērīgi klausījās, vietām prasīdama pēc
                paskaidrojumiem.</p>
                <p>— Tas labi, tas labi... viņa brīžiem piebalsoja, —
                tas viss Mirtiņai... tas viņas piemineklis, un patversme
                — divi pieminekļi manai meitiņai ...</p>
                <p>Tad abas rakstīja Ilgonām garu, garu vēstuli. Zvaigžņu
                māte diktēja, Gaida rakstīja. Pati tā nespēja — viņas
                acis bija asaru apmiglotas, viņas rokas trīcēja.
                Zvaigžņu māte sauca Ilgonu ...</p>
                <p>* * * </p>
                <p>Tad Gaida aizbrauca uz Randavu apraudzīt otru
                kapu — savas mātes ...</p>
                <p>Vilku gravā Gaida saplūca lielu pušķi baltu kumelīšu
                un ar tēvu un mazo Lienīti, Viļa un Daugas meitiņu,
                apmeklēja mātes kapu.</p>
                <p>„Še dus Dieva mierā Helena Goba ..."</p>
                <p>Gaida raudzījās melnajā marmora tāfelē. Viņa atcerējās,
                ka māte mirdama bija piekodinājusi — necelt</p>
                <pb/>
                <p>viņai ne krustu, nedz citu kādu pieminekli; tikai mazu
                akmens tāfeli ar īsu uzrakstu. Arī puķes tā uz sava zārka
                nebija vēlējusies — tikai vienu vienīgu vainagu no
                sarkanām rozēm, ar uzrakstu „Mīlestība." Katrreiz,
                kad Gaida stāvēja pie mātes kapa, šis vārds zeltītiem
                burtiem uz sarkanām lentām viņai bija acu priekšā ...</p>
                <p>Mazā Helena Goba uzlika baltās puķes uz kapa, jautri
                čalodama kā cīrulītis.</p>
                <p>Kapa galvgalī auga jauna, kupla ieviņa. To Gaida
                bija mātei pārstādījusi no Vilku gravas. Pavasaros nāca
                lakstīgalas un, ieviņas zaros šūpodamās, dziedāja savas
                mīlestības dziesmas... Tad nāca sīki, mazi putniņi
                no malu malām, — tie nesa sveicienus no mātes bērniem
                pasaulē...</p>
                <p>Vectēvs pacēla mazmeitu augsti gaisā un noskūpstīja.</p>
                <p>— Mīļā, mazā Lienīte! — viņš sirsnīgi teica ar tādu
                maigumu, ar kādu tas nekad uz saviem paša bērniem
                nebija runājis.</p>
                <p>Gaida skatījās tēvā un Lienītē. Te bija trīs paaudzes.
                Viņas mātei ir daudz pēcteču, kas pušķos viņas kapu
                puķēm un dzīvos tālāk... viņa, Gaida, ir viens sauss
                zars pie mātes dzīvības koka ...</p>
                <p>— Nē, nē! Gaida ienīst mirstību — zaļot, plaukt, attīstīties
                — kļūt nemirstīgai, — tā Gaidas vienīgā doma.</p>
                <p>Gaida palika Randavā ilgāk, nekā bija nodomājusi.
                Dzimtene turēja viņu savos valgos ar maigu, burvīgu
                varu. Augšā, viņas istabā, Dauga bija ierīkojusi savu
                darbnīcu. Mātes istabā dzīvoja Vilis ar Daugu... Viss
                aizmirstas...</p>
                <p>Draudzības akmens stāvēja nosūnojis upmalā. Gaida
                ar Daugu gāja atkal no viņa upē peldēties. Daugai pašai
                bija cita vieta, tuvāk pie mājas, šaipus tilta. Atkal</p>
                <pb/>
                <p>sūnas no akmens tika noberztas... Kad Gaida pirmoreiz
                izkāpa no ūdens uz akmens, nožāvēt savus matus,
                tad Dauga, viņu uzlūkodama, teica: — Tu esi personificēta
                Afrodite. Labāku modeli es neesmu redzējusi.
                Un Dauga neatlaidās, kamēr Gaidai vajadzēja viņai pozēt
                kā Afroditei...</p>
                <p>Alkšņu krūmāji viņā pusē bija saauguši vēl biezāki
                nekā senāk... Līdz Varžu salai Gaida neaizgāja. Vilku
                gravā viņa sēdēja ilgi. Dziļi dziļi viņas dvēselē gulēja
                apraktas atmiņas... Gravas malā atsēdušies, viņa it
                kā grāmatu atklāja klēpī sev priekšā pagātni un lasīja
                tajā. Dažas vietiņas laika skrejā bija izbālējušas. Dažas
                jo spilgti atdalījās ... Strauts gravā burbuļoja ar lielu
                troksni, it kā ar Gaidu sarunādamies par viņām baltām
                dienām... Gobas zari liecās zemu zemu.</p>
                <p>Gaida nalauza no gobas mazu zariņu, saplūca pušķīti
                gravas puķu un atkal gāja savu ceļu ...</p>
            </div>
            <div type="chapter">
                <head>23
                SUFRAŽISTE</head>
                <p>Mājās pārnākusi, Gaida atrada priekšā īsu zīmīti no
                Balvas, ka Naula atbraukusi, un Krimas brauciens jāatliek
                vēl uz dažām dienām; ja iespējams, Balva lūdza,
                lai atnākot pie viņiem. Gaida aizgāja.</p>
                <p>„Sufražiste" Naula bija Vairona otrā sieva, ar kuru
                viņš tagad dzīvoja siržu laulībā. Pēc Anitas aiziešanas
                Vairons bija stipri sapinies politiskās lietās un aizbēdzis 
                uz ārzemēm Tagad viņš dzīvoja ar Naulu Londonā.</p>
                <pb/>
                <p>Par Naulu zināja, ka tā bija filozofijas doktore un nodarbojās
                ar avīžniecību. Viņas enerģija un patstāvība bija
                pazīstamas: mazturīgu strādnieku vecāku bērns, viņa
                ar stundu došanu bija beigusi ģimnaziju, tad kā skolotāja
                sagatavojusies uz augstskolu. Būdama politiski
                kompromitēta, tā bija piespiesta doties uz ārzemēm,
                kur pelnīdamās ar rakstniecību, beigusi Leipcigas filozofijas
                fakultāti. Gaida Naulu iedomājās kā pusvīrieti.</p>
                <p>Ieejot pie Gobām, Gaidai spiedās pretī parastā bērnu
                čaloņa, tikai vēl daudz skaļāka nekā citām reizēm. Gaida
                jutās nogurusi un skaņās bērnu balsis asi griezās
                viņai ausīs.</p>
                <p>— Vectēt! tante Naula! Gaida atnāca... tante Gaida
                ir te!... Ārija pabāza koridorā galvu un tad kliegdama
                aizskrēja atpakaļ, durvis ar lielu klaboņu aiz sevis
                aizsviezdama.</p>
                <p>Vecais dakteris Goba iznāca ar mazo Gundegu uz
                muguras. Viņiem pakaļ skrēja Imants un Kurbads,
                katrs pie savas rokas vilkdami tanti Naulu.</p>
                <p>Visi čaloja kā bišu tropā, Gaida nedabūja ne attapties.</p>
                <p>— Papa, liec taču to Gundegu zemē, ko tu arvien vari
                ņemties ar viņu! — Balva rājās ar Āriju pie rokas.</p>
                <p>— Dod man viņu, tu izmežģīsi bērnam kājiņas, —
                tante Alise atņēma vīram mazmeitu.</p>
                <p>— Tante Naula! Tante Gaida! — bērni sauca cits caur
                citu. Naula smējās visskaļāk.</p>
                <p>— Laidiet taču mani, mazie varoņi. Kurbad, tu pārplēsīsi
                mani vidū pušu kā lāci. Ļaujiet, lai es dabūju
                roku svabadu sasveicināties! — Naula smiedamās raisījās
                vaļā.</p>
                <p>Tikai Balvai izdevās atsvabināt Naulu no varmācīgajiem
                pielūdzējiem. Naula sniedza Gaidai roku.</p>
                <pb/>
                <p>Tokšņodami visi iegāja ēdamistabā. Ar labpatiku
                Gaida nolūkojās jaunajā radiniecē. Izpūrušiem matiem,
                piesarkušiem vaigiem viņa izskatījās kā nerātna,
                pārgalvīga pusaudžu meitene.</p>
                <p>— Nē, tā tik bija cīņa! Karstāka nekā uz Londonas
                ielām tai pēdējā kaujā ar angļu studentiem — Naula
                teica uz mazajiem.</p>
                <p>Uz vispārēju vēlēšanos Naula stāstīja pār pēdējiem
                sufražistu nemieriem Londonā, kad viņas noturējušas
                sapuci operas namā un studenti ārpusē sarīkojuši pretdemonstrāciju,
                nesdami apkārt salmu lelli, sufražistu
                vadones, miss Pankorstas izskatā. Jaunie džentlmeņi
                aizkāruši sufražistes darbiem. Viņas turējušās pretī un
                dažam labam izskrāpējušas acis; policija bijusi gluži
                bezspēcīga. Atkal logu rūtis birušas pa labi un pa kreisi,
                tāpat kā dienu priekš tam, kad desmit tūkstošu sufražistu
                lielajā mītiņā Heideparkā liberālais sociālo reformu
                veicinātājs Loids Džordžs gribējis turēt samierinātāja
                runu, solīdams sievietēm visādus labumus nākamās
                vēlēšanās, ko viņas nepieņēmušas un „izbūbinājušas"
                viņu laukā. Dažas apcietinātas.</p>
                <p>Tālāk Naula stāstīja, kā sievietes Anglijā cīnās par
                savām balss tiesībām. Lietū un sniegā, saulē un karstumā
                viņas stāvot pie parlamenta un gaidot, kad pilsētas galva
                pieņems viņu petīciju. Bet veltīgi, premjērministrs
                Askvits ir nepielūdzams. Ministri Anglijā tā baidās no
                sievietēm, ka viņi atklātībā iedrošinās uzstāties tikai
                stiprā policijas apsardzībā. Sapulču vietās viņi iešmauc
                pa pakaļ durvīm un tikpat slepeni tās atkal atstāj. Uz
                sufražistu petīcijām Askvits atbild ar policijas apcietinājumiem;
                mauc sievietēm cietumā mugurā spaidu jakas, </p>
                <pb/>
                <p>kad viņas atteicas apģērbt rietumnieku drēbes, mērdē
                badā.</p>
                <p>Ar aizrautību Naula stāstīja par anglietes kultūras
                cīņu par savām cilvēka tiesībām. Vācijā un Francijā
                studēdama, Naula ilgojusies pēc Londonas, kur sievietēm
                pašām ir jāizkaro vienlīdzīgas cilvēka pilsoņa tiesības.
                Neredzami evolūcionāri spēki pārveido visu dzīvi,
                — tie pārveidos arī sievietes psīchi. šodien krīt Ķīnas
                mūri — Ķīna pārvēršas par republiku... rīt eiropiskā
                sieviete modīsies no sava ilgā verdzības kūtruma,
                atskanēs viņas — cilvēka balss!... Jeb — mēs gaidīsim,
                kad jaunās kulturālās japānietes mūs aicinās talkā?</p>
                <p>Naula apklusa un it kā nokaunējās par savu pēkšņo
                aizrautību.</p>
                <p>— Bravo, Naula! — Balva un Gaida aplaudēja.</p>
                <p>— Bravo, bravo! arī dakteris Goba piebalsoja.</p>
                <p>— Tu laikam atzīsti, ka vairumam jāpieslienas? —
                Alises kundze kodīgi piebilda.</p>
                <p>Šaubu pilns dakteris Goba kratīja galvu.</p>
                <p>— Jūs, sievietes, visas kā izslāpušas metaties pie aukstāko
                gudrību avotiem un visur gribat stāties vīriešiem
                līdzās; jūs nemaz neapdomājat, ka taču ir un arvien paliks
                starpība starp mums un jums. Kā sieviete nepanes
                vīrietim līdzīgi fizisku darbu, tāpat arī garīgu ne. Es
                jums varu minēt daudz piemēru no savas prakses, kur
                esmu novērojis, ka augsti mācītas sievietes bieži saslimst
                ar grūtām nervu kaitēm, agri mirst, beidz ar
                pašnāvību; jā, es jums varu pastāstīt par kādu divu
                fakultāšu doktori, kas jau gadiem slimo ar neārstējamu
                trakumu.</p>
                <p>Naula skaļi iesmējās. Arī Balva un Gaida viņai pie
                balsoja.</p>
                <pb/>
                <p>— Es jums, daktera kungs, pastāstīšu neskaitāmus
                gadījumus, kur augsti mācīti vīrieši saslimuši ar gara
                vājībām un agri miruši jeb beiguši ar pašnāvību.</p>
                <p>— Zinu, zinu, jūs minēsit Poruku, Asaru, Nīcši, Veiningeru.
                Bet nenoliedzams fakts ir, ka sieviete garīgi ir
                mazāk spējīga nekā vīrietis, tam jau mums ir nodibinājies
                uzskats par sievietes fizioloģisko garīgo nespēku.</p>
                <p>Naula manāmi uztraukta protestēja:</p>
                <p>— Ja varbūt liekas, ka sieviete sliktāk panes garīgu
                darbu nekā vīrietis, tad tur, man šķiet, nevajadzētu
                vainot sievietes fizioloģiskās garīgās spējas, pirms nav
                izpētīts un statistiski pierādīts, kā ir ar viņas dzimuma
                dzīvi. Jaunākā laika medicīniskie pētījumi, kā zināsit,
                arī pierādījuši, cik svarīga nozīme uz visu organismu
                ir orgāniem ar iekšēju sekrēciju, lai tas būtu vai vairogdziedzeris,
                vai liesa. Un tik svarīgiem orgāniem kā tiem,
                kas noteic visu cilvēka dzimumu un no kuriem atkarājas
                visas cilvēces turpināšana — tiem lai nebūtu nekādas 
                nozīmes! Ja sieviete sliktāk panes garīgu darbu nekā
                vīrieši un ir garīgi nespējīgākas, tad vai tas nav drīzāk
                tādēļ, ka sievietei, kas nodarbojas ar garīgu darbu,
                pa lielākai daļai dzimuma orgānu funkcija ir kavēta,
                nedabiski apspiesta, jo neprecēta viņa ir no katras dzimuma
                dzīves izslēgta. Ja visi vīrieši, kas neprecēti un
                nodarbojas ar garīgu darbu, dzīvotu seksuāli tik atturīgi
                kā sievietes, tad nezinu, kā būtu ar viņu fizioloģiskām
                garīgām spējām? Bet vīriešiem ir tā laime būt noteicējiem
                par visu un viņiem nav nekādu atturības tikuma
                prasību; viņiem ir sava „kungu" morāle, sievietēm sava
                — „vergu" morāle.</p>
                <p>— Un kā jūs izskaidrosit to, ka garīgi augsti attīstītas
                un studētas sievietes mēdz atrauties no laulības, tā</p>
                <pb/>
                <p>izpostīdamas ģimenes dzīvi? — Dakteris mierīgi prasīja.</p>
                <p>Naula atkal iesmējās un pameta naidīgu skatu uz
                dakteri.</p>
                <p>— Kas posta ģimenes dzīvi, vai sievietes tieksme pēc
                attīstības? Man šķiet, to posta vīriešu dzimuma izvirtības,
                kuru dēļ mūslaiku labākās sievietes zaudē katru
                cieņu pret vīrieti, sāk viņu nicināt — un atteicas no
                vīra, līdz ar to atsacīdamās no savas elementārākās dziņas
                — kļūt par māti, nebūdamas spējīgas apkampt
                tādu vīrieti, kas savus labākos vīra spēkus jau izšķiedis
                jaunībā — nezin kur ... Bet par sievieti, kas atteikusies
                no šādas neapskaužamas laimes, vīriešiem atkal ir pie
                rokas derīgs zaims — vecmeita!</p>
                <p>Visas sievietes ar augošu uzmanību sekoja daktera
                un Naulas vārdu maiņai. Dateris sausi nokāsējās un
                īsi atbildēja:</p>
                <p>— Es šaubos, vai visas šīs mūsu sociālās kārtības nelādzības
                jūs, sufražistes, izdeldēsit no pasaules ar balss
                tiesību iegūšanu, kam es nebūt neesmu katēgorisks pretinieks
                un nevaru saprast, kālab lai nepildītu šo sievietes
                dabisko prasību.</p>
                <p>— Ja sievietes būtu valsts likumu došanā līdznoteicējas,
                — Naula turpināja, — tad nebūtu iespējams tādas
                tikumiskas sabiedriskas normas, kādas tagad pastāv,
                jā, tad nebūtu pasaulē alkoholisma un arī ne prostitūcijas.
                Vai var vēl kas neprātīgāks būt, kā tas apstāklis,
                ka tam nespējīgākajam vīrietim ir tiesība nodot savu
                balsi valsts vēlēšanās un garīgi attīstītai sievietei
                nav. Tiesiski sieviete nostādīta uz vienas pakāpes ar
                plānprātīgiem, nepilngadīgiem bērniem un noziedzniekiem,
                kuriem nav balss tiesību. Poliītiski sieviete ir šimbrīžam </p>
                <pb/>
                <p>pilnīgi nespēcīga. Ja sievieti miesīgi izvaro vīrietis,
                tad par to uztraucas katrs, kaut cik cilvēcīgi domājošs
                cilvēks, un pret to ir likums, bet ka visa sievietība
                garīgi tiek izvarota — par to neuztraucas neviens
                vīrietis, un pret to nav likuma.</p>
                <p>Naulas balss drebēja no uztraukuma un acis liesmaini
                mirdzēja. Balva un Gaida viņai izrādīja savu atzīšanu,
                tikai Alises kundze vēl brīžam šaubījās. Dakteris
                mazliet klusēja, tad teica:</p>
                <p>— Jūs pārspīlējat, Naula. Jā, arī es atzīstu, ka sievietēm
                ir vajadzīga garīga brīvība un nopietna sagatavošanās
                dzīvei, lai viņas nebūtu gluži rotaļa vīrieša rokās,
                tomēr tas arī ir skaidrs, ka no savas ādas neviens nevar
                izlīst — sieviete paliks sieviete.</p>
                <p>— Onkul, tu nu atkal savu veco argumentu ... Gaida
                krita starpā. — To neviena sieviete nedz grib, nedz var;
                sievietes tikai vēlas tādu dzīves kārtību, kur viņām būtu
                dota iespēja brīvi attīstīt visas dabiskās spējas un
                iekārtot dzīvi tā, ka nebūtu vairs lāsts par sievieti būt,
                bet būtu vienlīdzīga laime dzīvot pasaulē vai par vīrieti,
                vai par sievieti.</p>
                <p>— Cik zinu, jūs, daktera kungs, neesit sieviešu kustības
                pretinieks? — Naula vaicāja.</p>
                <p>— Nē, noliegt sieviešu kustību, to nosaukt, kā tas
                bieži tiek darīts, par mākslīgu ražojumu, būtu tikpat,
                kā sacīt, ka sociāldemokrātija ir kāda maza aģitātoru
                pūļa produkts. Kā sociāldemokratijai, tā sieviešu kustībai
                ir savs ciešs tikumisks, tautsaimniecisks pamats uz
                mūsu nodernās kultūras pakāpes. Jā, tikai cilvēka, īpatņa
                atmodā, viņa ilgās pēc svabadas personības attīstības</p>
                <pb/>
                <p>iesākas augstākā kultūra, — un to mēs redzam tāpat
                sievietes, kā strādnieka atsvabināšanas cīņā.</p>
                <p>Alises kundze piekrītot pamāja ar galvu.</p>
                <p>— Es nekad neesmu bijusi pārspīlētās sieviešu emancipācijas
                atzinēja, bet tik daudz es arvien saprotu, — 
                ja nebūtu nekādas sieviešu kustības, tad vīrieši mums
                pavisam uz galvas apsēstos.</p>
                <p>— Tātad tā ir — nepieciešams ļaunums? — Naula
                mazliet ironiski pasmaidīja.</p>
                <p>— Nē, sieviešu kustības mērķis ir — pašnoteikšana,
                un tam es pievienojos. — Gobas kundze mierīgi atteica.
                — Un ja jaunā sieviešu paaudze savus skatus vērš pāri
                ārpus šaurajām mājas robežām, tad tas arī pareizi —
                pie tās atzīšanas es esmu nākusi.</p>
                <p>— Bravo! mam, — Balva, drusku izbrīnījusies par
                šādu mātes atziņu, priecīgi uzsauca mātei.</p>
                <p>— Sievietes pirmais uzdevums ir un paliks mātes
                uzdevums, un, ja izglītotās, augsti attīstītās sievietes
                no tā grib atkratīties, tad morāliski viņas stāv zemāk
                par neattīstītām sievietēm, — dakteris sāka iekaist.</p>
                <p>— Ja brīvas sievietes baidās no laulības mazajām un
                lielajām mocībām, tad tas pierāda, ka sievietes pacietība
                reiz beigusies, — Gaida arī drusku iekaisusi teica.
                Naula piebalsoja:</p>
                <p>— Labi. Sievietes lielākā nozīme ir maternitātē. Bet,
                ja nu sieviete, sekodama savai karstajai dabiskai dziņai,
                ir kļuvusi māte ārpus normatīvām laulības robežām, tad
                tas ir noziegums?</p>
                <p>— Skatoties pēc tam, pret ko, — dakteris, mierīgs
                izlikdamies, uztvēra Naulas izaicinošo jautājumu. —
                Kamēr pastāv mūsu patriarchāta tiesības, tas ir, kamēr
                tēvs dod savam bērnam vārdu un īpašumu, tikmēr</p>
                <pb/>
                <p>neviens vīrietis negribēs būt cita vīrieša bērna tēvs.</p>
                <p>— Jā, — Balva pievienojās, — laulība stāv ciešā sakarā
                ar privātīpašuma tiesībām, un visa pastāvošā
                morāle pamatojas uz šīm tiesībām. Kādas speciālas seksuālas 
                morāles mums pavisam vēl nav.</p>
                <p>— Tā tas ir bijis un tā tas būs, — dakteris noteica, —
                visas dzīves parādības stāv ciešā sakarā viena ar otru,
                un tikai vienai mainoties pamazām mainās arī otra;
                mantotās tradicijas mainās, piemērojoties mainošiem
                apstākļiem, un neviena ideāla morāle ar vienu rāvienu
                neiznīcinās tradicionālo morāli, kas tā balstās uz paražām,
                kuras ilgi iesakņojušās. Un pēc manām domām,
                tikmēr, kamēr pastāv monogamiskais laulības iekārtojums, 
                sievietes laimīgākais liktenis piepildīsies laulībā.
                Brīvs ceļš atļaujams tikai tām, kuras ar drosmi un dziļu
                iekšēju pārliecību stājas kādas augstākas idejas kalpībā.</p>
                <p>— Un tādām sievietēm fornikācija*) nebūs nāves
                grēks, krimināls noziegums? — Naula jautāja.</p>
                <p>Dakteris Goba pārmetoši uzskatīja Naulu.</p>
                <p>— Nē, Naula, to jūs zināt. Vai es jums kādreiz ko
                esmu pārmetis? Jums vai kādai citai?</p>
                <p>— Nē, onkul, — Gaida silti teica, — tev pārmest nepanesību
                mēs nevaram; ja visi būtu tik sapratīgi, tad
                mums, sievietēm nebūtu tik grūta cīņa.</p>
                <p>— Tātad vispārējs kompromiss? — Naula apmierināta
                raudzījās apkārt. — Un jūs, daktera kundze, jūs arī uz
                mani neturat ļaunu prātu?</p>
                <p>Alises kundze sniedza Naulai roku.</p>
                <p>— Kā lai es jums pārmetu to, ka jūs darāt laimīgu</p>
                <p>•) Kopdzīve bez laulības.</p>
                <pb/>
                <p>manu dēlu. Es varu tikai vēlēties, ka jūs par viņu varētu
                to pašu teikt.</p>
                <p>Tad sarunas pārgāja uz citu pusi. Dzirdēdama, ka
                Balva ar Gaidu brauks uz Krimu, Naula katrā ziņā gribēja
                līdz. Balva apjuka un lūkoja izvairīties. Redzēdama,
                ka Balvai nepatīkami, Naula apklusa.</p>
                <p>— Arī Ilgonu viņa pazīst, — Balva teica valodas uz
                citu pusi virzīdama.</p>
                <p>— Jā, mēs visi trīs esam labi draugi. Mēs Parīzē iepazināmies.</p>
                <p>— Vai ilgi viņš jau Eiropā? — Gaida prasīja.</p>
                <p>— Kādi seši gadi. Priekš tam viņš bija Amerikā, „zeltu
                rakt", kā viņš teica.</p>
                <p>Kad Gaida atvadījās, arī Naula piecēlās.</p>
                <p>— Mums laikam pa ceļam, Gaidas kundze? — Naula
                apjautājās.</p>
                <p>Abas gāja reizē.</p>
                <p>— Ko jūs tagad domājat darīt, Naula, vai palikt dzimtenē?
                — Gaida prasīja, kad abas bija uz ielas izgājušas.</p>
                <p>— Diemžēl, to nevaru, — Naula skumji atteica, — jo
                Vairons vēl šimbrīžam nevar atgriezties. Es paciemošos
                pie saviem vecākiem un — šeit es gribu arī tulkot Ilgona 
                grāmatu.</p>
                <p>— Kādēļ Ilgons nerakstīja tēvu valodā?</p>
                <p>— Ja viņa grāmata būtu parādījusies papriekš latviešu
                valodā, tad viņu nelasītu neviens, kamēr tagad —
                tā tiek ievērota jau zinātnes pasaulē.</p>
                <p>— Un tā jūs visi trīs esat mums zuduši?</p>
                <p>— Diemžēl, uz nenoteiktu laiku. Mēs trīs tur vēl nevaram
                žēloties, mums katram ir savs nopietns darbs
                un materiāli mēs arī vieglāk sitamies cauri. Ilgons ir
                kādā privātā vidus skolā par jauno valodu lektoru; savu </p>
                <pb/>
                <p>svabado laiku viņš pavada Britu mūzejā. Vairons
                nodarbojas ar baktērioloģiju pie universitātes. Un es
                saskrīvēju sev maizi ar žurnālistiku un pamazām studēju
                savu filozofiju tālāk, cerībā arī tikt ar laiku pie
                savas auditorijas. Citādi diezgan bēdīga ir mūsu klaidoņu
                dzīve, nenormāla tā ir arvien. Tā nav dzīve, tā ir
                nīkuļošana pa lielākai daļai. Daudz ir tādu, kas cita
                nekā nezina kā kauties ar pašurtura raizēm   un vientulību.
                Kā no vētras izmesti vraki svešā malā tie mētājas
                apkārt pa pasauli. — Visapkārt sveši ģīmji, sveša
                valoda, sveša zeme. Es atminos tos laikus, kad biju
                viena.</p>
                <p>— Bet saka, ka nabagam neesot tēvijas, dzimtenes.
                — Gaida iebilda.</p>
                <p>— To lai man kāds teic! Kas es esmu izbaudījusi vientulību
                svešā zemē. Mājās to nemana, cik mīļa viņa ir,
                dzimtene, kā mēs viņā esam ieauguši ar vissīkākām
                sirdssaknītēm. Arī es kādreiz prātoju mājās par kosmopolītismu,
                bet, kad es piespiesta dzīvoju svešumā, tad
                tikai es sajūtu, ka tas ir absurds. Kā Hercens visu mūžu
                skuma svešumā pēc savas tēvijas. Nevar taču mīlēt
                visu pasauli vienlīdzīgi. Tā zeme, tie koki, kurus tu uzaugot
                esi ap sevi redzējis, — tie arvien būs mīļāki nekā
                svešas zemes palmas un cipreses. Mūsu baltos bērziņus
                un drūmās priedes es atrodu daiļākus par visiem lauru
                kokiem, mirtēm un kamēlijām, tas ir mans skaistums,
                ar kuru es saaugu no bērnības. Latviešu valodu dzirdēt
                visapkārt — kā sevišķu prieku es to tagad baudu; latviešu
                sejas — tās man mīļas visas, visas, tās man radniecīgas
                — tā mana tauta! Nevienu citu es tā nevaru mīlēt
                kā savu tautu, un lai arī desmitreiz kāds man saka,
                ka visas tautas vienlīdzīgas, ka visi cilvēki ir brāļi. Jā,</p>
                <pb/>
                <p>es varu sacīt tāpat kā mans Sorbonnas profesors Puankarē:
                — ja manai tautai slikti klājas, tad mana sirds
                sāp, tad katra latvieša sirds sāp, ne visai pasaulei, kas
                tai daļas gar latviešu bēdām! Mēs, tur izstumtie, visi
                skumstam un sērojam pēc dzimtenes. Prasiet jūs, vai
                tur starp mums vienu atradīsit, kas sirds dziļumos tic
                kosmopolītismam. Tikai kāds teorētiķis to stūrgalvīgi
                ar vārdiem atzīst, ne iekšēji. Ja mums tur uznāk nebaltas
                dienas, tad mēs uzmeklējam viens otru, palīdzam,
                cik varam katrs. Pat mirt ir svešumā grūtāk nekā dzimtenē
                ... Tā apziņa pēdējā stundā, ka tevi guldīs svešās
                smiltīs... un tālu projām no dzimtenes dusēs tavi kauli,
                — tā ir sāpīga. Lai saka, kas grib, ka tā ir sentimentālitāte,
                bet tā tas ir, — es to redzēju pie kāda drauga.</p>
                <p>Naula apklusa. Pēc brītiņa viņa prasīja:</p>
                <p>— Sakiet, Gaida, jūs, kālab Balva negrib, ka es tiekos
                ar Anitu?</p>
                <p>— Es īsti nezinu, es domāju, viņa baidās sāpināt Anitu,
                kas tagad varbūt ir apmierinājusies.</p>
                <p>— Anita ļoti mīlēja Vaironu?</p>
                <p>— Es domāju.</p>
                <p>— Jā, Vairons vēl tagad nav viņu aizmirsis un nav
                īsti laimīgs ar mani.</p>
                <p>— Jūs viņu mīlat?</p>
                <p>— Kā citādi es būtu viņa sieva? — Naula pārmetoši
                prasīja.</p>
                <p>— Piedodiet, Naula, es jūs tik maz pazīstu.</p>
                <p>— Jā, es viņu ļoti mīlu. Viņš mani mierināja kādreiz
                lielās bēdās ...</p>
                <p>— Kad jūs zaudējāt savu draugu?</p>
                <p>— Jā. Un kad viņš bija zaudējis savu... Vai jūs zināt
                kālab es šurp braucu?</p>
                <pb/>
                <p>— Apraudzīt tuvējos, redzēt dzimteni.</p>
                <p>— Arī to, bet galvenais — atdot Vaironam Anitu.</p>
                <p>Gaida neticīgi uzskatīja Naulu.</p>
                <p>— Es jūs pilnīgi laikam nesaprotu?</p>
                <p>— Tā rādās. Es būtu laimīga — redzot Vaironu laimīgu.</p>
                <p>— Naula, neticiet tam!</p>
                <p>Naula mazliet klusēja, tad teica:</p>
                <p>— Jā, Gaida, es arī tam neticu, bet tas man nedod
                miera, it kā kāds tārps mani kremt, mūžīgs pārmetums
                guļ man uz krūtīm, ka es baudu to, kas man pilnīgi nepieder.
                Man nav sirdsmiera tikmēr, kamēr neesmu tikusies
                ar Anitu. Tas būs mans pēdējais pārbaudījums.</p>
                <p>— Pēdējais? Vai jums vairāki bijuši? — Gaida ar
                lielu ziņkārību prasīja.</p>
                <p>— Jā, pērnziem Londonā viesojās Soņa Goldšteina.</p>
                <p>— Ā, es atceros, viņi visi kopā Pēterburgā studēja.</p>
                <p>— Jā. Ar savu plašo, daiļo balsi Goldšteina aizrāva
                pus Londonas. Vairons bija ļoti uztraukts, negribēja
                iet operā, es ar varu viņu vilku līdz. Viņa dziedāja apbrīnojami.
                Vairons bija kā drudzī. Es redzēju, viņa karstākā
                vēlēšanās bija tikties ar Soņu. Es nepretojos. Ha,
                tās bija grūtas dienas... Viņi satikās. Katru vakaru
                Vairons bija operā, tad pavisam pazuda uz dažām dienām.
                Un tad viņa aizbrauca. Pēc tam Vairons viņu vairs
                nepieminēja, es arī ne...</p>
                <p>— Jūs nedusmojāt viņam par šo aizraušanos?</p>
                <p>— Ak nē, tas taču bija tik saprotami.</p>
                <p>— Vai Vairons nerāvās viņai pakaļ?</p>
                <p>— Nē. „Vesela pasaule ir starp mums", viņš teica, „nekad </p>
                <pb/>
                <p>mēs netuvosimies vairs". — Kāda šī pasaule — to
                es neprasīju.</p>
                <p>Abas gāja brīdi klusēdamas.</p>
                <p>— Kad es aizpērn biju Parīzē, vai jūs tad tur nebijāt?
                — Gaida jautāja.</p>
                <p>— Nē, tad es liku Leipcigā savus doktora eksāmenus.</p>
                <p>— Tad es satiku Vaironu. Viņš man par Ilgonu toreiz
                nekā nestāstīja.</p>
                <p>— Tad Ilgons bija pašlaik Briselē.</p>
                <p>— Jūs viņu pazināt arī agrāk?</p>
                <p>— Viņš bija mana drauga draugs.</p>
                <p>— Jūs zināt Ilgona jaunības stāstu?</p>
                <p>— Pa daļai, viņš pats par to nekad nerunā.</p>
                <p>— Viņš neprecējies? — Gaida vilcinādamās prasīja.</p>
                <p>— Jā, pēc Mirtas nāves viņš zvērējis tai uzticību un
                to viņš godīgi tur, par to neviens pats nešaubās; viņš
                dzīvo kā eremits viens pats ar savu zinātni un tikai zinātnei.</p>
                <p>— Cik savādi! — Gaida domīgi noteica.</p>
                <p>— Arī jūs to sakāt? Visi viņu tur par savādnieku, bet
                neviens nešaubās par viņa dzidro dvēseli un dzīvi.</p>
                <p>— Viņš bija vēl tik jauns, kad Mirta mira. Vai viņš
                viņu vēl nav aizmirsis — vīrietis būdams? Tas izklausās
                neticami.</p>
                <p>— Bet tas tā ir. Un es esmu sieviete, man arī mira
                draugs... un es — es aizmirsu un tagad mīlu citu. Gaida,
                nebrīnieties, mīlestība ir tik īpatnēja.</p>
                <p>— Jūs arī tā domājat? Jā, jā — kāda tā katram
                iedzimta...</p>
                <p>Abas bija pienākušas pie Gaidas durvīm.</p>
                <pb/>
                <p>— Ap kuru laiku es jūs, Gaidas kundze, varu apciemot?</p>
                <p>Gaida pateica, un abas šķīrās.</p>
            </div>
            <div type="chapter">
                <head>24
                DOLCE FAR NIENTE</head>
                <p>Brauciens uz Krimu tika uz kādām dienām atlikts.
                Naula ar Balvu aizbrauca uz jūrmalu, Gaida palika pilsētā
                nokārtot savas darīšanas.</p>
                <p>Telefona zvans atskanēja.</p>
                <p>Gaida piegāja pie aparāta.</p>
                <p>— Kas tur?</p>
                <p>— Ilmars. Vai varu šodien pie Tevis aiziet?</p>
                <p>— Es jau vakar Tevi gaidīju.</p>
                <p>— Es zvanīju divreiz, bet neviens neatsaucās.</p>
                <p>— Es biju pie Balvas. Naula ir iebraukusi.</p>
                <p>— Žēl, ka to nezināju. Kad tu brauksi?</p>
                <p>— Parīt. Tātad tu šodien būsi ? — Labi, es gaidīšu ...</p>
                <p>Gaida nolika klausuli un paziņoja Annai Petrovnai, ka
                vakarā būs ciemiņš. Tad izgāja otrā istabā pie spoguļa,
                sakārtoja matus un pārmainīja cieši piegulošo ielas kostīmu
                pret gaišu, vieglu batista vasaras mājas uzvalku.</p>
                <p>Tādās reizēs, kad Pazars ziņoja, ka viņš būs, Gaida
                vairs nekā nopietna nevarēja darīt kā tikai gaidīt.
                Katrreiz viņa uzposās labāk, drusku izgreznojās, vai nu
                pēc savas fantāzijas, vai pēc jaunākās modes prasībām.
                Ar lielāku nopietnību, nekā pati sev gribēja atzīties,
                Gaida sekoja modes dievietei. Kad Balva viņu par to zoboja, </p>
                <pb/>
                <p>viņa atteica, ka modēm esot arī sava labā puse —
                tās radot arvien jaunu pārmaiņu un indirekti veicinot
                monogamo mīlestību, tas ir — poligamiskais vīrietis
                dabū savām tieksmēm pēc pārmaiņas zināmu apmierinājumu,
                — kad mīļotā sieviete viņam parādās arvien jaunā
                ārējā tērpā; ar ko rodas ilūzija it kā tā būtu cita...
                Vispār Gaida piegrieza lielu vērību savai ārienei. Arī
                savu mājas apkārtni viņa lūkoja pēc iespējas darīt patīkamu
                un valdzinošu. Viņa rūpējās par to, lai Ilmars
                pie viņas gūtu atpūtu un skaistumu. Kur vien viņa acis
                krita — tām bija jāatrod prieks un bauda. Katrreiz viņa
                atnesa svaigas, smaržīgas puķes — smaržūdeņus viņa
                neieredzēja — un izkārtoja tās ar māksliniecisku
                gaumi. Kad viss bija nokārtots, pati atlaidās šūpļa krēslā
                un šūpodamās dolce far niente gaidīja savu draugu.</p>
                <p>Arī šoreiz apģērbusies viņa atvēra visus logus un
                nostājās pie viena no tiem gaidīdama.</p>
                <p>Ilmars vēl nenāca, kaut gan bija pāri norunātam laikam.</p>
                <pb/>
                <p>— Un ja viņš nevar atnākt? — Gaida bažījās.</p>
                <p>Bija dzirdama ormaņa ratu rīboņa.</p>
                <p>— Tas būs viņš!</p>
                <p>Ormanis aizbrauca garām.</p>
                <p>Gaida atsēdās aiz loga aizkariem un skatījās laukā
                uz ielu. Viņš vēl arvien nenāca. Viņa sāka uztraukties,
                un viņas vaigi kaisa.</p>
                <p>— Cik es esmu muļķīga, kā jauns skuķis, kas gaida
                savu mīļāko brīvdienās atbraucam no universitātes, —
                Gaida sevi norāja.</p>
                <p>Tas jau gadījās kādreiz, ka viņš nokavējies nemaz neatnāca, 
                kaut gan iepriekš bija pieteicies, bet tad tas
                vienmēr pa tālruni paziņoja.</p>
                <p>— Viņš nav zvanījis, tā tad būs.</p>
                <p>Anna Petrovna ienāca un vaicāja, vai ar vakariņām
                vēl gaidīšot.</p>
                <p>— Ēdiet vien, mīļā Anna Petrovna, es vēl pusstundu
                pagaidīšu.</p>
                <p>Gaida uztraucās arvien vairāk.</p>
                <p>— Un ja viņš šodien neatnāk, kas zina, vai rīt vairs
                varēs izrunāties? .. Kas tad viņai bija ko runāt? Zināms,
                nekas sevišķs. Bet parīt jābrauc...</p>
                <p>Gaida nemierīgi staigāja pa istabu, brīžiem piegāja
                pie spoguļa, apskatīja sevi, nogludināja atkal matus.</p>
                <p>— Es izskatos tāda pūcīga, dusmīga, — tas nav labi,
                tādu viņš mani nedrīkst redzēt; arī es dzenu viņu projām,
                ja tas atnāk, būdams nelāga omā.</p>
                <p>Atkal un atkal Gaida raudzījās pulkstenī. Jau divas
                stundas bija pagājušas, viņa vēl nebija. Tad atskanēja
                rakstāmā istabā tāļruņa zvans.</p>
                <p>— Viņa nebūs! — Gaidas sirds iesāpējās, un nemierīgi
                viņa tvēra pēc klausekļa. </p>
                <p>— Atvaino, lūdzama, es nevarēju laikā būt, tūlīt es
                braucu.</p>
                <p>— Es gaidu. </p>
                <p>Gaida priecīgi smaidīdama nolika klausekli. Jā, nu
                viņa zināja, ka viņš būs. Viņa atsēdās atkal krēslā un
                nekustēdamās, acis pievērusi, klausījās. Pabrauca garām
                viens ormanis tukšā, pabrauca otrs, trešais apturēja
                — Ilmars izkāpa.</p>
                <p>Uz pirkstu galiem viņa steidzās pati pie durvīm, lai
                viņš nedabūtu zvanīt. Atvēra durvis un pa mazu spraudziņu
                skatījās uz trepēm. Pa divi pakāpieni izlaizdams</p>
                <pb/>
                <p>un lēni svilpodams viņš skrēja augšā, vārīgi rokā nesdams
                tradicionālo puķu pušķi. Viņa mīlēja puķes...</p>
                <p>— Gaida! — viņš priecīgi iesaucās un sniedza viņai
                pušķi.</p>
                <p>— Ilmar! Manu sebulīti! — Viņa saņēma krāšņo balvu
                un abi apkampās. Tad viņš nometa cepuri, spieķi un
                mēteli.</p>
                <p>Viņa ostīja sārtās rozes un šķelmīgi viņu caur puķēm
                uzskatīja.</p>
                <p>— Ko tu smejies? — Ilmars, steidzīgi bārdu sukādams,
                vaicāja.</p>
                <p>— Tu atkal esi savus matus nocirpis tik īsus, — tas ir
                tik jocīgi, — Gaida smaidīdama glāstīja viņa strupos
                matus.</p>
                <p>— Vienreiz taču jācērp ir.</p>
                <p>— Bet ne tik īsus arvien.</p>
                <p>— Vai tev tā nepatīk, mana pūcgalviņa?</p>
                <p>— Nekas, mati drīz ataugs. Bet, vai zini, Ilmar, tā
                bārda nemaz nepiederas pie tavas sejas, — it kā lieks
                piekabinājums. Tā ir asa pretruna tavām mūžīgi jaunajām,
                priecīgajām acīm.</p>
                <p>— Tu taču ar šo slavas himnu negribēsi panākt to, ka
                es postu savu lielāko vīrieša skaistumu? — Ilmars, pa
                pusei jokodams, pa pusei nopietni, jautāja.</p>
                <p>— Un ja es to gribētu?</p>
                <p>— Tik nežēlīga tu nebūsi.</p>
                <p>— Kam tev vajag skaistam būt?</p>
                <p>— Manai Gaidulei. — Ilmārs nerātni tvēra pēc viņas;
                bet Gaida izvairījās.</p>
                <p>— Un tu man liecies skaistāks bez bārdas, tātad...</p>
                <p>— Nost ar bārdām! — Ilmars ar jocīgu žestu izsaucās,</p>
                <pb/>
                <p>rādīdams, ka viņš gatavs ar vienu rāvienu noraut savu
                bārdu.</p>
                <p>— Nu, nu, es nepastāvu uz to.</p>
                <p>— Es zinu, tu neesi varmācīga. — Diezin kāda rota jau
                man tā bārda nav, tāda pašķidra... — Ilmāars teica un
                satvēra Gaidu abām rokām un nešus ienesa istabā.</p>
                <p>— Mana mīļā Gaidulīte, mana ilgulīte, sprigacīte mana,
                tik ilgi tevi neesmu redzējis — veselas divas nedēļas;
                tu biji tik aizņemta. Un nu — tu gribi pavisam projām.
                Vai tu zini, es tevi nelaidīšu tik ātri, nē, nē! — Ilmars
                turēja viņas abas rokas un dedzīgi lūkojās viņas
                acīs.</p>
                <p>— Mīļo bārdainīti, koksirdīti... es tevi tā gaidīju šodien,
                tā gaidīju... kādēļ tu tik vēlu? — Gaida neievēroja
                viņa protestu.</p>
                <p>— Tur liela stāstīšana, vēlāk!</p>
                <p>Tad Ilmars ilgi skūpstīja Gaidu.</p>
                <p>— Iesim vakariņās, — Gaida aicināja.</p>
                <p>— Kā? Tu vēl neesi ēdusi? Tas ir labi. Es patiesībā
                esmu ļoti izsalcis.</p>
                <p>Abi gāja uz ēdamistabu. Kalpone ienesa ēdienu, un
                abi ēda, jautri tērzēdami. Gaida piepildīja Ilmara glāzi
                ar dzirkstošu vīnu, arī sev vienu malku ielēja. Abi piesita
                glāzzes.</p>
                <p>Tad Ilmars stāstīja, ka šodien, kad viņš pašlaik taisījies
                šurp braukt, ienākušas svaines Rēzija un Zuze ar
                sievas māti. Tās kravājušās visu pēcpusdienu pa māju:
                pirkušas, nesušas un atkal kravājušas. Dēzija pati vēl
                neizejot no mājām, kamēr pirms četrām nedēļām dzemdējusi
                trešo dēlu. Nākamu svētdien jūrmalā kristīšot.
                Un tādēļ sievas mātei lieli uztraukumi ar sagatavošanos.</p>
                <pb/>
                <p>Ar mokām viņš tās dabūjis projām un nupat tikai nākot
                no stacijas.</p>
                <p>— Tev arvien dēli. Kad tad nu reiz būs man tā apsolītā
                meita? — Gaida jokodama vaicāja.</p>
                <p>— Dēzija gan solījusi tev mazu Gaidiņu, bet...</p>
                <p>— Bet — klusībā laikam lūdz Dievu, lai viņa nenāktu.</p>
                <p>— Nē, Gaida, Dēzija nav greizsirdīga, tiešam nē.</p>
                <p>— Vai tiešām?</p>
                <p>— Jā, viņa ir laimīga. Vismaz laimīgāka nekā simtām
                citas sievas. Es viņai neslēpju... man jau nav ko slēpt.
                Bet tu taču arī neesi greizsirdīga?</p>
                <p>Gaida pielieca savu galvu viņam klāt.</p>
                <p>— Jā, Ilmar, dažreiz esmu gan greizsirdīga uz Dēziju
                un viņas puišeļiem, — tie ir debešķīgi — es viņus visus
                kādreiz gribētu atņemt.</p>
                <p>— Mīļā, kādēļ tad tu tik reti nāc pie mums?</p>
                <p>— Ak, nerunā tā!... — Gaida skumji teica.</p>
                <p>— Mana mīļā, dārgā, mana zelta! — Ilmars apskāva
                viņu cieši.</p>
                <p>Abi klusēdami iegāja salonā. Pēc brītiņa Ilmars atkal
                uzsāka:</p>
                <p>— Ko tu darīji visu šo laiku, mana Gaida?</p>
                <p>— Tu zini — eksāmeni, skolas slēgšana. — Biju Mazpilī
                uz bērēm. Tad Randavā. Daudz skaitos pa šo laiku
                — visādas nepatikšanas ar eksāmeniem... Paldies Dievam,
                — nu tas viss aiz muguras. Gribu projām pavisam
                uz kādu laiku... Tā esmu nogurusi... Ai, jā! Es
                tev pastāstīšu, kāds ērmīgs sapnis man bija...</p>
                <p>— Vai „nozīmīgs"? — Ilmars ar zobgalīgu nopietnību
                vaicāja.</p>
                <p>— Nezinu, laikam ne. — Gaida iesmējās. — Uzklausies:
                biju atkal tā kā skolā, man pašai bija kāds eksāmens — </p>
                <pb/>
                <p>pie Āžakakla. Es sēdēju klasē un kalu, kalu...
                acu priekšā man bija vispirms Āžakakla lielais, sarkanais
                deguns, — it kā alkohola smaku sajutu tik dzīvi,
                tik dzīvi. Viņš mani izsauca. Es gribēju piecelties... nevarēju. 
                Visi locekļi man bija kā sastinguši. Es jutu, ka
                es vairs nekā nezinu, nekā nevarēšu atbildēt. Vēl ķēru
                pēc grāmatas, gribēdama ko atkārtot, — viss raibs priekš
                acīm... Bija tik drausmīgi. Pamodos. Atkal aizmigu.
                Atkal tas pats! Šoreiz mani tirdīja Azbukins: lai izskaidrojot
                saules sistēmu. — Kas par saules sistēmu?
                es teicu, — tagad ir fizika un uzdots kapilaritātes likums... 
                To es zināju labi. Bet viņš pastāvēja: — „Nē,
                izskaidrojiet man saules sistēmu!" — Kādu pusgadu
                nebiju ņēmusi rokā kosmografijas grāmatu, nebiju atkārtojusi
                un par saules sistēmu biju gluži aizmirsusi, it
                kā tās nemaz nebūtu bijis... Nu, tad viņš man ielikšot
                vienu un mani nepielaidīšot pie eksāmeniem. No bailēm
                es atmodos un biju gluži nosvīdusi...</p>
                <p>— Nav nekāds brīnums. Tāds lietuvēna sapnis man
                arī bieži ir par skolu, par eksāmeniem. Tie man visgrūtākie
                sapņi. — Ilmars piebalsoja.</p>
                <p>— Ir arī tie grūtākie — lai Dievs sarg'!</p>
                <p>— Es redzu arvien Cīpariņu, kas mani vajāja ar savu
                chronoloģiju, kuras dēļ viņš mani reiz gribēja atstāt
                uz otru gadu.</p>
                <p>Gaida iesmējās.</p>
                <p>— Ēriks arvien sapņoja par savu veco valodnieku, kā
                tas viņu dīdot ar Homēru un Ciceronu... Brrr! es gan
                vairs otrreiz negribētu pati skolā būt, ja skola būtu tāda
                kā toreiz. Un kā es tiecos un priecājos uz skolu — toreiz... 
                Es sagaidīju, ka tā man atrisinās visus mocošos
                jautājumus. Ar kādu siltu mīlestību es viņai pieķēros.</p>
                <pb/>
                <p>Bet — neviens skolotājs man nedeva to, ko es gribēju.
                Visi viņi ignorēja mūsu mostošās intereses. Par kādu
                garīgu ierosinājumu — ne vēsts... — Gaida apklusa.</p>
                <p>— Man arī maz ir palicis priecīgu atmiņu par skolu.</p>
                <p>— Un no studiju gadiem? — Gaida ievaicājās.</p>
                <p>Ilmars vilcinājās atbildēt.</p>
                <p>— Tas — pavisam cita lieta. Kā jauns vīns kad rūgst
                un spundi vaļā plēš — tā ir tad. Iztrakojos studiju laikā
                — līdz tam bija aizliegts... Enerģija briest visos locekļos... 
                Savstarpīgas ierosināšanas arī tur bija diezgan
                maz.</p>
                <p>Pazars arvien kautrējās runāt par saviem studiju gadiem.
                Gaida to zināja un tālāk nevaicāja.</p>
                <p>— Un tu, ko tu darīji pa šo laiku? Kā stāv tagad tavas
                akcijas, manu mīļo betoniņ? — Gaida nerātni viņu kaitināja.</p>
                <p>Ilmars īsumā izstāstīja par saviem nodomiem un visu,
                kas nospieda viņa sirdi.</p>
                <p>— Bet tas viss dara man maz bēdu, kad zinu, ka man
                priekšā ir liels prieks — būt pie tevis, mīļā. — Ilmars
                noskūpstīja Gaidas roku. — Bez tevis mana dzīve būtu
                par daudz sausa, par daudz vienmulīga, — viņš piebilda,
                tad piecēlās, un viņu pie rokas satvēris, veda sev līdz. —
                Nāc, es pavadīšu — padziedi!</p>
                <p>— Nē, pirms uzspēlē tu man kaut ko — par mīlestības
                triumfu... jā! — kaut ko no Tristana un Izoldes, vai
                Mocartu, to tu vislabāk proti iztulkot.</p>
                <p>Gaida attaisīja klavieres. Pazars piesēdās un uzsita
                dažus akordus, kamēr Gaida sameklēja notis. Ilmars nemīlēja
                dziļdomīgu, abstraktu ideju smagumu mūzikā.
                No vecajiem klasiķiem viņa mīlulis bija Mocarts. No
                jaunākiem Richards Štrauss. Gaida pasniedza viņam</p>
                <pb/>
                <p>Mocarta Es dūra simfoniju. Viņš spēlēja viegli, nepiespiesti.
                Mocarta mūzikas skaņas brīvi plūda zem viņa
                pirkstiem. Tā bija dzirkstoša dzīvības prieka gaviļu
                dziesma... Viņš nobeidza ar patētisku aizrautību.</p>
                <p>Gaida sēdēja netālu krēslā un jūsmoja līdz mūzikas
                skaņām. Kad viņš beidza, tā uzskatīja viņu ilgu — garu
                skatu...</p>
                <p>— Un tagad uzdziedi man. — Ilmars teica.</p>
                <p>Gaida dziedāja Vītolu, tad citas Ilmara mīļākās dziesmas.</p>
                <p>— Žēl, ka bērnu vairs nav šeit. Tad mēs vēl padejotu
                pēdējā vakarā. — Ilmars domāja.</p>
                <p>— Jā! — vai zini ko jaunu! — Gaida atcerējās. Ilgonam
                iznākusi liela grāmata.</p>
                <p>— Parādi!</p>
                <p>— Man tās nav, es to redzēju pie Zvaigznes kundzes
                Mazpilī.</p>
                <p>Gaida referēja par Ilgona grāmatu. Pazars ļoti ieinteresējās
                par jauno problēmu un arī par pasšu autoru.
                Abi norunāja rīt jūrmalā satikties ar „sufražisti" Naulu.</p>
                <p>— Tad vēl pārrunāja par šķiršanos, par Gaidas braucienu.
                Gaida stāstīja par Naulu, par sufražismu.</p>
                <p>— Ko tu darīsi, kamēr es te nebūšu? — Gaida vaicāja.</p>
                <p>— Ak neprasi, ko es darīšu. Es domās tev sekošu un
                skaitīšu dienas, līdz atkal tevi redzēšu. Bet kāpēc tev
                jābrauc? Paliec šeit jeb — aizbrauksim abi uz ārzemēm,
                uz kādu mēnesi. Ilmars atkal strauji apskāva viņu, it
                kā negribēdams viņu izlaist no savām rokām.</p>
                <p>— Nē, nē, to es nekad nedarīšu. — Gaida tikpat strauji
                pretojās.</p>
                <pb/>
                <p>— Jā, tu nekad to negribi dzirdēt. Gaida, paliec šovasar
                tepat.</p>
                <p>— To tu man ik vasaras lūdzies.</p>
                <p>— Un nekad tu man nepaklausi. Arvien tu aizbrauc
                viena uz ārzemēm, tagad uz Krimu...</p>
                <p>— Arī no hetēras ir jāšķiras reiz pa gadu uz ilgāku
                laiku.</p>
                <p>Viņš klusēja, it kā noskumis.</p>
                <p>— Varbūt tev taisnība, — viņš pēdīgi teica, — tu esi
                sieviete, tu labāk saproti, sajūti... Tu arvien no jauna
                proti mani valdzināt. Kad es tevi divi mēnešus neesmu
                redzējis, tad rudenī, kad tu pārbrauc, man liekas, ka es
                tevi atkal no jauna iegūstu. Pirmās nedēļas pēc šķiršanās
                — nekas. Tad dzīvoju no atmiņām. Bet, kad nāk
                otrs mēnesis, — stāvoklis kļūst nepanesamāks jo dienas,
                ilgas sagrābj ar visu varu...</p>
                <p>— Jā, tad tu raksti ik dienas kā students savai līgavai.</p>
                <p>— Nē, kā skolas puika. Un gluži tādas pat bērnišķīgas
                jūtas mani arī pārņem, tici man.</p>
                <p>— Zinu, zinu, tāpat arī man — gribas dažreiz uz vietas
                skriet atpakaļ.</p>
                <p>— Tev, Gaida, ir tāda teiksmaina vara pār mani. —
                Ilmars skatījās viņai acis. — Sieviete! Tavā dievietes
                klēpī vīrietis gūst savus cēlākos ideālus... Gaida, vai
                tu mani mīli? — Ar sajūsmu viņš tvēra pēc viņas rokas.</p>
                <p>Viņa sniedza pretī savas lūpas.</p>
                <p>— Kāds prieks! Kāda līksme! Mana mīļā... ak, laimes
                pārmērs!</p>
                <p>Viņš nesa viņu uz savām rokām... viņš skūpstīja to
                bez gala, arvien karstāk, arvien kaislīgāk...</p>
                <pb/>
            </div>
            <div type="chapter">
                <head>25
                KONGRESS</head>
                <p>— Kāda krāsu pārpilnība šeit dienvidus dabā! Vai
                arī dzīve šeit bagātāka, pilnīgāka? — Gaida pie sevis
                teica.</p>
                <p>— Dzīve visur vienāda... Anita īsi atbildēja.</p>
                <p>Tad abas atkal kāpa augšup gar plašu vīna kalnu, pār
                kuru vakara saules rietošie stari lēja zalgojošu mirdzumu;
                un tad viņas iegriezās tumšā ciprešu alejā, kuras
                galā starp ziedošiem augļu kokiem, bija redzama iedzelteni
                balta māja ar plati atvērtiem logiem un zaļiem
                slēģiem; platas akmens trepes veda uz lielu lieveni ar
                kolonnām. Gar kolonnām uz augšu stiepās baltas staipekņu
                rozes. Slaidās cipreses meta garas, tumšas ēnas.
                Bija patīkami vēsi ēnainā alejā. Ziedošu citronu un rožu
                smarža pildīja apkārtējo atmosfairu, it kā ar svaiga
                vīna reibumu. Jo spēcīgāka bija šī smarža, kad liegā
                vakara vēsma ar ciprešu galotnēm to vēdināja pa
                gaisu.</p>
                <p>Gaida ievilka dziļāk elpu, apstājās un atskatījās atpakaļ,
                vēlreiz gribēdama uzņemt sevī skaisto ainavu
                tālumā, kur tumšās kalnu gāles pazuda zili violeti zeltītos
                mākoņos.</p>
                <p>— Nāc, nāc! — Anita skubināja. Saule drīz būs aiz
                kalniem. — Tu zini — tanī brīdī jāiet istabā, sevišķi
                svešiniekam, viegli var saaukstēties spējā gaisa pārmaiņā; </p>
                <pb/>
                <p>jā, pat malārija šajā stundā ir bīstamāka, lai
                gan mūsu kalnā tās nav.</p>
                <p>— Es nebīstos no malārijas. — Gaida atteica un atsēdās
                uz augšējā trepju pakāpiena.</p>
                <p>Anita iegāja mājā un iznesa lielu, baltu villaini.</p>
                <p>— Še, apņem to sev apkārt! Man jāiet jānoliek bērni
                gulēt; Spīdola ir atkal nerātna, Darja nevar viņu valdīt.
                Mazais Zigurds arī brēc.</p>
                <p>— Ej vien pie bērniem, ej. Es palikšu te, kamēr nāks
                Korinna ar Balvu. Vai Rožlejs ar viņām aizgāja uz pilsētu?</p>
                <p>— Jā, Olģerts arī ir slimnīcā.</p>
                <p>— Ej nu, ej! — dzirdi, kā Zigiņš sauc pēc tevis.</p>
                <p>Anita mudīgi ieskrēja iekšā. Gaida palika viena sēžot.
                Viņa cieši ietinās mīkstajā villainē. Salti viņai nebija,
                bet spējā pārmaiņa no karstuma uz vēsumu, saulei norietot,
                bija ne visai patīkama. — No istabas vēl arvien
                bija dzirdama bērnu kņada.</p>
                <p>— Mam, mam! Pīdola sit, Pīdola sit... — Zigurds apsūdzēja
                māsu.</p>
                <p>— Zigurka man iekoda pirkstiņā... tu negantnieks, tu
                varmāka... Spīdola dusmās kliedza.</p>
                <p>Anita abus norāja.</p>
                <p>— Arī protestētāja! — Gaida pasmaidīja sevī.</p>
                <p>Pēc brītiņa troksnis iekšā mitējās.</p>
                <p>Vieglas timiāna smaržas vilnis, vakara vēsmas nests,
                plūda garām. Dziļajā, mīkstajā zālē čirpstēja cikādas...
                Gaida klausījās neparastajās skaņās, tās salīdzinādama
                ar dzimtenes klusa vasaras vakara pazīstamām noskaņām.</p>
                <p>— Te ir skaisti... bet es šeit dzīvot negribētu, nē, nē,
                manas dzimtenes ainavas, vienmulīgās debesis, mūsu</p>
                <pb/>
                <p>Dievzemītes līdzenie lauki man mīļāki, — tie man stāsta
                par manu bērnību, par manu jaunību... un — par
                manas dzīves lielāko skaistumu...</p>
                <p>— Kur mana māmiņa? — atskanēja maiga bērna
                balss Gaidai aiz muguras.</p>
                <p>— Tu, bērns, vēl neesi gultā?</p>
                <p>Mazā Laimdota garā naktskrekliņā, basām kājiņām,
                meklēja savu māti.</p>
                <p>Gaida piecēlās, apņēma villaini bērnam apkārt un
                ienesa to iekšā, viņu mierinādama, ka māte gan drīz
                pārnākšot.</p>
                <p>Bērnu istabā, aiz tumšajiem logu aizkariem valdīja
                krēsla. Mazais Zigurds jau bija aizmidzis. Spīdola vēl
                apspiesti šņukstēja, galviņu spilvenā iebāzusi.</p>
                <p>Gaida ielika Laimdotu gultiņā līdzās Spīdolas gultai.</p>
                <p>— Guli nu, mazulīt, māmiņa drīz nāks... — Gaida
                atkal mierināja Laimdotu.</p>
                <p>— Spīdoliņa raud. — Laimdota žēli teica.</p>
                <p>— Spīdolai miedziņš nenāk. Vai jūs abas gulēsit, kad
                es jums stāstīšu pasaciņu? — Gaida maigi jautāja</p>
                <p>— Stāsti, stāsti, tante Gaida! — Laimdota priecīgi
                lūdza.</p>
                <p>Arī Spīdola ar vienu aci caur pirkstiņiem paglūnēja
                un mitējās šņukstēt.</p>
                <p>— Nu labi, es pastāstīšu par Sprīdīti.</p>
                <p>— Nē, par Lāčplēsi! — Spīdola pavēlīgā balsī pretojās.</p>
                <p>— Labi, labi — vispirms par Sprīdīti un tad, ja Spīdola
                rātni klausīsies, tad tante stāstīs par Lāčplēsi! —
                Spīdola miegaini tiepās.</p>
                <pb/>
                <p>— Tante, stāsti ar par Lāčplēsi, Spīdola uzkliegs Zigiņu,
                — Laimdota mīļi lūdza.</p>
                <p>— Tu esi prātīgāka, Laimiņ. Nu, klausaities... Sen —
                sen vecos laikos bija liela, veca pils dziļi mežā...</p>
                <p>Pa durvīm pabāza galvu Korinna. Gaida pamāja viņai
                ar galvu, lai nenāk, jo mazās meitenes pašlaik taisījās
                iemigt. Acu plaksti abām smagi vēl cilājās, tad
                vairs nevērās vaļā, un abas mierīgi elpoja. Laimdota
                vēlreiz atvēra actiņas, izbāza savu mazo rociņu caur
                gultas tīkliņu un, sameklējusi Spīdolas rociņu, to satvēra;
                tad pievilka savu mazo galviņu tuvāk pie Spīdolas
                un aizvēra acis.</p>
                <p>— Lai māmiņa nāk! — viņa vēl pusmiegā teica.</p>
                <p>— Māmiņa tūliņ nāks, tikai guli, mīlulīt.</p>
                <p>Spīdola pa miegam vēl dziļi aizelsās pēc dziļām raudām.
                Gaida paskatījās gulošajās meitenītēs. Pasaciņa —
                īstenība... tās viņām vēl bija viens... Dzidrā, agrā
                bērnība!...</p>
                <p>Korinna atkal lēni pavēra durvis un nedzirdamiem
                soļiem ienāca. Viņa nevarēja atturēties neuzspiedusi
                skūpstu savai Laimdotai.</p>
                <p>Gaida piecēlās un piegāja pie Anitas dēla, mazā Zigurda.</p>
                <p>— Vai nu visi palaidņi guļ gan? — Anita ienākusi klusi
                vaicāja.</p>
                <p>— Rožlejs tev, Anita, lika sacīt, ka šovakar nebūšot,
                bet palikšot slimnīcā to divu jaunatvesto bērnu dēļ. Nopietni
                gadījumi, rīt no rīta agri jāoperē. Tev ar Korinnu
                ar jābūt tur astoņos, — Balva teica, kad Anita ar Gaidu
                iznāca no bērnu istabas.</p>
                <p>— Labi, labi. Iesim nu vakariņās.</p>
                <pb/>
                <p>* * * </p>
                <p>Pēc vakariņām visas četras sēdēja uz lieveņa, mielodamās
                ar sulīgiem dienvidus augļiem un lēniem, gariem
                malkiem pa starpām baudīdamas kādu vieglu, saldu
                šejienes vīnu.</p>
                <p>Ilgi visas klusēja, raudzīdamās vēlā vakara tumšajā
                krēslā, un katra sevī pārdomāja ko ļoti nopietnu, svarīgu.
                Visas draudzenes juta, ka pienācis brīdis, kad
                draugs draugam spēj atklāt sirdi, kur tas to sajūt kā
                pienākumu. Gaida drīz raudzījās apkārtējā cildenajā
                dabas skaistumā, drīz kā valdzināta sekoja tumsā liesmojošiem
                spīgulīšiem, kas kā neskaitāmas miniatūras
                krītošas zvaigznītes lēni laidās uz leju, izdzisdamas
                koku biežņā jeb dziļajā zālē. Kaut kur tālumā dzirdēja
                nemīlīgo parkšķu, dienvidus varžu vakara koncertu.
                Sevišķi uzmācīga ir šī noktirne svešiniekam, nepieradušam.
                Balva pat apgalvoja, ka tās dēļ vien viņa nedzīvotu
                dienvidos.</p>
                <p>— Rets prieks mums ar Anitu piešķirts — redzēt jūs
                abas pie mums šo vasaru, — Korinna mazliet svinīgi
                pārtrauca klusumu.</p>
                <p>— Jā, es arī priecājos, ka mēs varam Gaidai un Balvai
                demonstrēt mūsu jauno dzīvi, — Anita piebilda.</p>
                <p>— Vai tu, Anita, vēl vienmēr eksperimentē, ka lieto
                techniskus izteicienus? — Gaida pasmaidīja.</p>
                <p>— Nē, mani eksperimenti ir galā.</p>
                <p>— Un tavu eksperimentu formulu mēs visas esam pārbaudījušas
                un tavus rezultātus par pareiziem atzinušas,
                — Balva nopietni sacīja.</p>
                <p>— Tas ir? . . — Anita, it kā pārbaudīdama, vaicāja</p>
                <pb/>
                <p>— Ka — mīlēt nav grēks, — Balva atteica.</p>
                <p>— Ka grēks ir — nomākt mīlestību, — Gaida piemetināja.</p>
                <p>— Un nomākt mīlestību ir — postīt dzīvību, — Korrina
                turpināja.</p>
                <p>— Lai dzīvo mīlestība! — Anita paķēra kausu ar
                dzintardzidru vīnu.</p>
                <p>Korinna ar Balvu un Gaidu piesita savējos.</p>
                <p>— Lai zūd iedzimtā grēka lāsts!</p>
                <p>— Lāsts par veco pseidomorāli!</p>
                <p>— Lai skaidrāka laime mūsu bērniem! — Visas draudzenes
                jūsmīgi teica.</p>
                <p>Glāzes šķindēja.</p>
                <p>— Vienu es, Balva, nesaprotu un tev iekšķīgi pārmetu:
                kādēļ tu stūrgalvīgi atteici dakteram Strautam? Kādēļ
                tu sevi notiesā uz mūžīgu askēzi, kur taču tava pirmā
                laulība nebija laimīga? — Anita jautāja.</p>
                <p>— Tu zini manu stāstu. Ar savu vīru es apraku arī
                mīlestību pret vīrieti; nekad, nekad tā vairs necelsies.
                Man atlika vēl mana otrā lielā mīlestība — pret bērniem.
                Tai es gribu dzīvot visa. Sev es vairs nekādas
                laimes neprasu, visa mana laime ir manos bērnos.</p>
                <p>— Es, Balva, saprotu, — Korinna pievienodamās pamāja
                ar galvu.</p>
                <p>— Man gan tas, tāpat kā Anitai, grūti nākas, — Gaida
                noteica. — Bet tagad tiesāsim Anitas grēkus.</p>
                <p>Anita drusku spītīgi paskatījās uz Gaidu. Gaida pazina
                mazās Spīdolas skatu mātes acīs.</p>
                <p>— Tur nav nekā ko tiesāt, es biju arvien konsekventa.
                Par savu pirmo mīlestību varu teikt, ka tā bija tikai
                erotiskas beletristikas nenogatavojies auglis. Mana
                atdošanās Zigurdam — pāragrs solis, nevajadzīgs;</p>
                <pb/>
                <p>tā bija bravūra un aplams mīlestības pierādījums, —
                upuris, kādu prasīja Zigurds, bet ne patiesa miesas vajadzība.
                Tāda radās tikai daudz vēlāk. Tad es mīlēju
                Oļģertu, dziļi pielūdzu Arkadiju, Vairona varonīgai cīņai
                padevos un degu viņa mīlas kaislībā. Savu pirmo
                laulību es negribēju padarīt saraujamu, mani piespieda.
                Kad laulības saites žņaudza mani nost, es tās pārrāvu.
                Otrreiz es vairs negribēju jūgā liekties, tādēļ
                mēs ar Oļģertu nelaulājamies, kaut arī vai bērnu dēļ. Ja
                es spēju ciest par savu pārliecību, tad mani bērni, jādomā,
                to arī spēs.</p>
                <p>— Cerams, ka tavi bērni tev nepārmetīs? — Balva
                nedroši piebilda.</p>
                <p>— To viņi nedarīs, jo viņi sapratīs, ka taisnība ir
                manā pusē.</p>
                <p>— Anitai taisnība! — Korinna un Gaida jūsmīgi pievienojās.</p>
                <p>— Un tagad mana kārta, — Korinna uzsāka. — Es
                varbūt visvairāk no jums esmu sapņojusi par mīlestības
                ultralaimi. No agras bērnības es savā fantāzijā izveidoju
                vienu tēlu. To šķitos atradusi un tam pieķēros, un
                nav nekādas varas, kas varētu mani atraut no mana iemīļotā. 
                Saistīt viņu pie sevis man nebija lemts. Viena
                alga, es viņu mīlu un esmu laimīga, jo arī viņš mani
                mīl. Es esmu lepna uz viņu — viņš ir liels, cēls — viņa
                darbība atklātībā ir vispār pazīstama, viņš darbojas
                mūsu abu ideju garā, un, ja man pašai nav vārda brīvības,
                — tad viņā ir mans gars. Šī apziņa ir skaista.
                Viņa panākumi ir arī manējie. Un mūsu bērns — mana
                Laimdota! — es citu neko negribu kā dzīvot savam
                darbam, savam bērnam un viņam.</p>
                <pb/>
                <p>— Bet kā tu vari dzīvot šķirta no viņa, tik tālu, — tas
                man ir nesaprotami, — Gaida brīnījās.</p>
                <p>— Mēs neesam šķirti, mēs sarakstāmies un satiekamies,
                ja arī reti, bet toties laimīgāki tad esam.</p>
                <p>— Es tevi saprotu, — Balva sirsnīgi pievienojās.</p>
                <p>— Korinna, uz tava ideāla labklājību! — Gaida pacēla
                savu glāzi.</p>
                <p>Visas skaņi piesita.</p>
                <p>— Un tu, Gaida, kas tev ko teikt? — Korinna vaicāja.</p>
                <p>Gaida mazliet klusēja, tad uzsāka:</p>
                <p>— Es laikam no mums visām esmu „visgrēcīgākā".
                Iedzimtais grēks man nedod miera no pašām jaunām
                dienām. Tiklīdz kā tas manās asinīs modās, tā es tam
                sekoju kā kādai nepārvaramai varai; tik spēji viņš sagrāba
                visus manus jutekļus, ka visi mani prāti klusēja
                viņa priekšā. Es mīlēju... Mans pirmais mīļākais mani
                atstāja. Manas pirmās mīlestības nelaime bija mana laime.
                Ja es būtu bijusi laimīga pirmā mīlestībā, tas ir,
                apprecējusies, tad mana garīgā attīstība būtu varbūt
                palikusi uz vietas, — es būtu normāla sieva, kādas bija
                mūsu mātes. Tikai mana nelaimīgā mīlestība raidīja
                mani uz ceļa — tapt par cilvēku — pāri pār ciešanām
                un nemitīgu meklēšanu pēc kaut kā pilnīgāka.</p>
                <p>Gaida brītiņu klusēja, tad turpināja:</p>
                <p>— Manas asinis sakarsētas, strauji viļņoja manī...
                mans prāts vai neprāts man nāca palīgā — es metos
                otra vīra skāvienos — apprecējos. Es gaidīju arī, ka liktenis
                man dos kādu Laimdotu... Tas pagāja man garām
                tukšām rokām un deva man vienu vilšanos pēc
                otras. Arī es neizturēju sava likumīgi svētītā vīra mīlestības
                skāvienus — es izrāvos no jūga. Un tagad —
                esmu brīva un laimīga. Brīvībā es uzelpoju svabadi,</p>
                <pb/>
                <p>dzīves prieks atgriezās manī, — es atkal mīlēju... Jā,
                es mīlu Ilmāaru, ja arī viņš nav ne dievs, ne pārcilvēks.
                Ja man nav lemts mātei būt, tad lai neviens man neliedz
                mīlestības laimi! Lai dzīvo brīva tiesība uz laimi!
                — Gaida tvēra pec vīna kausa.</p>
                <p>— Un lai krīt visas saites, varmācības, netaisnības! —
                Anita izdzēra glāzi tukšu un tad svieda to pret kolonnu.</p>
                <p>Gaida un Korinna, skaļi pievienodamās, darīja tāpat.
                Glāzes šķindēdamas saplīsa pret kolonnām. Balva it
                kā vilcinājās, tad sekoja draudzeņu priekšzīmei.</p>
                <p>— Jā, lai krīt mūsu spaidu varas, netaisnības, — viņa
                domīgi teica. — Bet vai mēs laulības kopdzīvi vispār
                atzīstam, vai ne?</p>
                <p>— Jā, bez šaubām, — Korinna atbildēja, — uz mīlestības
                pamatiem.</p>
                <p>— Bet, kā izrādās, tad mīlestība nav mūžīga, tā nāk
                un zūd, — Balva šaubījās, — ja mēs atzīstam pilnīgu
                brīvību mīlestībā, vai tad mēs neizpostam galu galā
                vienlaulību.</p>
                <p>— Nē, — Anita paskaidroja, — vienlaulības kopdzīve
                ir kultūras ieguvums, to postīt būtu antikultūrāla rīcība.</p>
                <p>— Mēs prasām vienlaulības atjaunošanu ar vienlīdzīgām
                tiesībām, — arī Gaida paskaidroja. — Laulība pamatojas
                uz abēju dzimumu kopību un kopdarbību. Daba
                katram dzimumam ir ierādījusi savu darba lauku pēc
                darba sadalīšanas principiem: vīrieša darba lauks ir
                ārpus mājas, sievietes — mājā. Ja tagadējos sociālos
                apstākļos sieviete ir spiesta līdz ar vīru pelnīt uzturu
                dzimtai, tad tā ir uzskatāma kā nevēlama parādība
                sociālētiskā ziņā. Modernajai sociālpolītikai jārada tādi
                apstākļi, ka sievietes un bērni netiek spiesti meklēt</p>
                <pb/>
                <p>algotu darbu ārpus mājas. Katras caurmēra sievietes
                īstais darba lauks ir dzimta, un šeit katra vidēji apdāvināta
                sieviete atradīs sev pilnīgi pietiekošu uzdevumu,
                kas var aizpildīt viņas dzīvi. Izņēmumi ir neprecētās un
                apdāvinātākās sievietes, tām vajag dot brīvu pieeju
                garīgos darba laukos. Mechaniski padarīt vienlīdzīgus
                abus dzimumus būtu nepareizi, jo abēju dzimumu uzdevums
                ir pēc savas dabas dažāds, bet pēc vērtības
                vienāds. Ne pret vienlaulību mums būs cīnīties, bet
                pret sievietes mazcienīgo stāvokli pastāvošā laulībā,
                pret viņas ekonomisko nebrīvību.</p>
                <p>— Kā sieva var būt ekonomiski brīva, kamēr vīrs ir
                vienīgais pelnītājs? — Balva nevarēja saprast</p>
                <p>— Vajag tikai pierast pie ieskata, ka sievai par savu
                darbu mājās ir morāliska tiesība uz pusi no vīra darba
                algas ārpus mājas, — Gaida paskaidroja.</p>
                <p>Balva neticīgi pakratīja galvu.</p>
                <p>— Un kā tad ir ar poligamiskām tieksmēm, kuras
                taču nav noliedzamas? — viņa nevarēja apmierināties.</p>
                <p>— Tā uzreiz nav iznīstamas, — Gaida teica, — vienlaulībai
                ar tām ir jānoslēdz godīgs kompromiss.</p>
                <p>— Lieta viegli saprotama, — Korinna palīdzēja Gaidai,
                — kad atceramies mūsu izejas principu, mīlestība
                ir brīva.</p>
                <p>— Nosodāma ir tikai prostitūcija, — arī Anita paskaidroja.
                — Katrs var mīlēt, kā to prasa viņa daba:
                viens pēc savas dabas ir vienmīlis, otrs daudzmīlis. Tikai
                pirkt un pārdot nedrīkst mīlestību.</p>
                <p>— Visu mūžu cilvēks mācās mīlēt, un, kad tas ir izmācījies,
                tad viņas vairs nav, — Balva grūtsirdīgi noteica,
                atslēja galvu rokās un domīgi raudzījās sev priekšā.
                Arī Gaida un Korinna sajuta, ka vēl kaut kas bija palicis</p>
                <pb/>
                <p>neizteikts. Tikai Anita raudzījās droši apkārt —
                viņai viss likās skaidrs kā diena.</p>
                <p>Balva lēni pacēla galvu.</p>
                <p>— Mēs visas izteicām vienu karstu vēlēšanos — lai
                kristu laulības jūgs. Tā jau ir pareizi, bet tā vienkārši
                to izteikt — vai tas neizklausās strauji, bērnišķīgi?</p>
                <p>Anita līdzcietīgi uzskatīja Balvu un pasmaidīja.</p>
                <p>— Balvai taisnība, — viņa teica, — lai mūsu sirdsapziņa
                mums nevarētu pārmest, mums būs pilnīgi jānoskaidro
                mūsu stāvoklis pret laulību. Tā kā mēs nu
                reiz esam „kongresā" sanākušas, tad mums ir jātaisa
                noteikta rezolūcija. Vispirms, skaidri un gaiši: — kas
                ir laulība?</p>
                <p>Visas brītiņu pārdomāja, tad katra izteica savas domas,
                un galu galā tika pieņemta kopēja definīcija:</p>
                <p>Laulība ir vīrieša un sievietes dziļi tikumiska gara
                un miesas kopdzīve, pamatota uz dabisku iekšēju dziņu
                — mīlestību, un dibināta ar abpusēju brīvu gribu.</p>
                <p>— Es gribētu vēl piebilst, — Anita teica, — ka tāda
                abu dzimumu kopdzīve ir laulība, vienalga, vai to ir
                legālizējusi baznīca vai valsts, vai nav. šāda ārēja legālizēšana
                ir varbūt valsts vispārējai kārtībai vajadzīga,
                bet tikumiskam un apzinīgam cilvēkam tā ir tikai formālitāte,
                jo viņa augstākais likums ir viņā pašā, viņa
                ciešā personīgas atbildības un pienākumu sajūtā tikpat
                pret sevi kā pret savu kopdzīves dalībnieku, nākamo
                paaudzi un pret visu sabiedrību. Tāda sirdsapziņas laulība
                ir cēlākā, brīva cilvēka cienīgākā laulības forma.
                Šī atbildības apziņa ir ciešākā vara, kas spēj uz ilgāku
                laiku saistīt viena cilvēka dzīvi ar otru, un šī vara nav
                nepanesama spaidu saite, ja viņa pamatojas uz dziļu,
                abpusīgi nopietni pārbaudītu dzimuma mīlestību.</p>
                <pb/>
                <p>Korinna un Gaida tam pievienojās. Tikai Balva vēl
                nevarēja apmierināties:</p>
                <p>— Bet vai katram, un it īpaši sievietei, ir ieteicams
                atsvabināties no konvencionālās morāles un pastāvošās
                laulības aizsargu iekārtojuma?</p>
                <p>— Bez šaubām — ne katrai sievietei, — Korinna
                strauji paskaidroja. — Vispirms, nekad sievietei nav
                ieteicams afekta stāvoklī spēji mainīt savu tikumisko
                pārliecību, ja viņa šādu atsvabināšanos no tradicionālās
                morāles varētu sajust kā grēku, kā netaisnību, vai kur
                šādu atsvabināšanās mācību vīrietis izlieto nolūkā sievieti
                pavest. Citādi tas ir, kad pieaugusi, garīgi nobriedusi
                sieviete, kas, sekodama savai iekšējai dedzīgai dziņai,
                ar prātu apsver visas sekas un spējīga uzņemties
                atbildību par tām, kur viņas brīvā dvēsele sajūt mīlestību
                kā augstāko dzīvības prieku.</p>
                <p>Korinna apklusa.</p>
                <p>— Pret to, saprotams, nevienam nevar būt nekas pretī,
                — Balva atteica. — Bet es domāju, ka jautājuma svarīguma
                dēļ derētu noskaidrot — kādu stāvokli lai ieņem
                pret pastāvošo laulību plašākās masas? Ja tās sekotu
                mūsu sirdsapziņas laulībai, tad es domāju, tur nabaga
                sievietes stāvoklis taptu vēl neapskaužamāks, zaudējot
                vecās laulības aizsargu iekārtojumu; un vīrieši, tie varbūt
                tikai uzgavilētu jaunajai kārtībai. Rezultāts būtu
                varbūt — pilnīga dzimuma kopdzīves patvaļība?</p>
                <p>Anita dusmīgi paskatījās uz Balvu.</p>
                <p>— Vai tu tiešām to vari sagaidīt, jeb tu tāpat tikai
                kasies? Mana pārliecība ir, ka sirdsapziņa plašākās masās
                nebūt nav zemāka kā privileģētās šķirās, es pat gribētu
                sacīt — gluži otrādi. Un līdzšinējās laulības svētums
                zemākajās šķirās ir nesalīdzināmi augstāks nekā</p>
                <pb/>
                <p>augstākajās, un, vispār, — tādas necilvēciskas nekrietnības
                kā pēdējās, mēs reti sastopam pie pirmējām.</p>
                <p>— To es nemaz neapstrīdu, — Balva mierīgi noteica.</p>
                <p>— Tas nav izšķirams katēgoriski, — Korinna nāca
                palīgā, — pareizi laikam būs tas, ka tiklab augstāko
                kā zemāko šķiru cilvēkos vienlīdz ir tie paši labie un
                sliktie instinkti, tikai katrai sabiedriskai šķirai ir sava
                profesionāla psīcholoģija. Tikpat kā var apstrīdēt vecās
                filozofijas tezi, ka cilvēks ir cilvēka zvērs, tāpat var
                arī apstrīdēt jauno — ka cilvēks ir cilvēka dievs. Vai
                cilvēka daba, kā tāda, ar laiku ir grozījusies, tas vēl
                nav izšķirts jautājums.</p>
                <p>Gaida pārtrauca Korinnu:</p>
                <p>— Mēs nonākam par daudz tālu no mūsu lietas. Es
                domāju, ka principā mēs varam pievienoties Balvai tai
                ziņā, ka plašākām masām varēs ieteikt atsvabināties
                no pastāvošās konvencijas laulības aizsarga iekārtojuma
                tikai tad, kad būs radīti jauni abēju dzimumu
                kopdzīves aizsargu iekārtojumi, kad būs zuduši sociālo
                aizspriedumu māņi, kas tagad ārlaulības māti dzen nāvē
                un ārlaulības tēvu spiež noliegt savu bērnu aiz aplama
                kauna, kad vispār zudīs tie māņi, kas uzskata
                katras dzīvas radības karstāko ilgu pēc mīlestības pārdzīvojuma
                par grēku.</p>
                <p>— Pret to man nekas nav pretī, — Anita teica — es
                tikai gribēju sacīt, ka to, ko mēs, intelektuālās sievietes,
                atzīstam par labu sev, mēs nevaram atzīt par sliktu
                plašāko masu sievietēm.</p>
                <p>— To neviena nesaka, Anita, — Korinna lūkoja nomierināt
                draudzeni. — Tieksme pēc laulības ir dziļi
                cilvēka dabā: vīrietis un sieviete viens otru papildina,
                un tikai abi dzimumi kopā spēj sasniegt augstāko pilnību. </p>
                <pb/>
                <p>Un tā ir lielākā garantija par laulības pastāvību
                sociālā dzīvē. Ārdīt laulību būtu lielākā nesaprātība.
                Tikai reformēt vajag abu dzimumu savstarpējās attieksmes,
                viņu kopdzīvi, sociālo un morāles stāvokli.</p>
                <p>— Jā, — Gaida piebilda ar uzsvaru — prasot pēc vispārējām
                reformām, jārūpējas arī par cilvēka iekšējās
                atbildības apziņas padziļinājumu. Jaunām sadzīves formām
                vajag piemēroties jaunajiem tikumiskiem ideāliem,
                kas prasa lielāku īpatņa brīvību, bet dziļāka pienākuma
                apziņu pret nākamām paaudzēm, tas ir, kas
                kalpo rases attīstībai.</p>
                <p>Visas likās apmierinātas, arī Balvai vairs neatlika ko
                jautāt. It kā visu apstiprinādama, viņa piebilda: — Jā,
                jaunā ētika prasa no katra cilvēka dziļu pašatbildības
                apziņu par savu darbību un ciešu pienākuma un taisnības
                sajūtu attieksmē pret citiem cilvēkiem, pret sabiedrību,
                tas ir to sajūtu, ka cilvēks cilvēkam ir tas augstākais. Šāda 
                iekšēja sirdspārliecība ir jaunā cilvēka saprāta
                reliģija.</p>
                <p>Vēl ilgi, vēlu pāri pusnaktij, draudzenes sēdēja kopā
                un sprieda par svarīgo problēmu — jauno, seksuālo
                ētiku...</p>
                <p>* * * </p>
                <p>Kādu pēcpusdienu Korinna dežūrēja slimnīcā, Gaida
                arī bija pie viņas.</p>
                <p>Anita ar Oļģertu rotaļājās ar bērniem dārzā trepju
                priekšā. Anitai klēpī sēdēja mazais Zigurds; Oļģerts
                ķircinājās ar Spīdolu, mazus baltus oļus svaidīdami.</p>
                <p>Mājas priekšā, klaja oļaina laukumiņa vidū, saulē
                vizuļoja fontāna strūkla kā miljardu dārgakmeņu pērļu </p>
                <pb/>
                <p>sarindojums. Sīki, smalki ūdens puteklīši tālu aizlidoja,
                izplatīdami gaisā atspirdzinošu valgumu. Kad
                strūkla laistīdamās atsitās uz pelēki baltā, apdrupušā
                granita rezervuāra, tad bija dzirdama savāda šļakstoņa
                un prātā nāca ūdens garu nerātnā rotaļāšanās. Spīdola
                lasīja oļus un meta tos mirdzošā ūdens kritumā. Mazais
                Zigurds viņas kustības katrreiz pavadīja ar skaļiem
                prieka saucieniem. Anita ar dziļu prieku noraudzījās
                bērnos.</p>
                <p>— A—ū! a—ū! — Atskanēja no dārza Balvas un Laimdotas
                balsis.</p>
                <p>— A—ū! a—ū! — visi četri no trepēm atsaucās.</p>
                <p>Tuvējos akaciju krūmos zari ielīgojās, parādījās
                Laimdotas zeltmatainā galviņa, tad iesmējās un atkal
                pazuda.
                — Tur nāk kāda dāma, — Oļģerts teica, uz aleju rādīdams.</p>
                <p>— Tā būs Gaida, — Anita domāja. — Nē, tā ir svešiniece,
                — viņa piebilda, labāk ieskatījusies. </p>
                <p>— Laikam kāda slimniece, — Oļģerts palaida Spīdolas
                rociņu vaļā un piecēlās, lai ietu nācējai drusku pretī. </p>
                <p>Anita arī piecēlās, lai ietu ar bērniem iekšā.</p>
                <p>Svešiniece kaut ko jautāja.</p>
                <p>— Es esmu dakteris Rožlejs, tur daktera Pārupa kundze.
                — Rožlejs viņai atteica.</p>
                <p>— Es esmu Naula.</p>
                <p>Naula sniedza roku Rožlejam, kas to satvēra apjucis.</p>
                <p>— Labdien, Anita! — Naula, laipni sveicinādama, tuvojās
                Anitai.</p>
                <p>— Labdien! — Anita klusi atņēma sveicienu.</p>
                <pb/>
                <p>— Mani sauc Spīdoliņa, — mazā pārgalvīgi sniedza
                Naulai pretī rociņu.</p>
                <p>Naula satvēra bērna nodegušo ķepiņu.</p>
                <p>— Dod man mutes, tu esi smuka. — Spīdola sniedza
                abas rokas pretī.</p>
                <p>Naula pacēla bērnu un noskūpstīja.</p>
                <p>— Un tas mans bāliņš, Ziguriņš, viņš ir bezkaunīgs,
                viņš kožas — bet tu vari viņu mudīgi nobučot.</p>
                <p>Anita ar Rožleju abi klusēdami skatījās Naulā.</p>
                <p>— Oļģert, lūdzu, esi tik labs, aiznes Zigurdu pie Darjas. 
                — Anita iedeva bērnu savam vīram.</p>
                <p>— Spīdoliņ, nāc tu ar, — Rožlejs aicināja.</p>
                <p>— Nē, Spīdoliņa paliks pie svešās tantes, — mazā
                protestēja, un, klusi parāvusi Naulu aiz piedurknes,
                prasīja: — vai tev ir līdz šokladiņa?</p>
                <p>— Es aizmirsu to savā ceļa somā; rītā atnesīšu. Ej
                vien, Spīdoliņ, tēvam līdz, — Naula teica, bērnu mīlinādama.</p>
                <p>— Tas nav mans tēvs, tas ir Zigurda papiņš, māmiņas
                vīrs. Mans papiņš ir tāļu svešās zemēs. Kad es būšu
                liela, tad es arī braukšu pie papiņa, un Zigurds tad paliks
                viens pats pie māmiņas un sava papiņa. — Mazā
                pļāpāja.</p>
                <p>Visi saskatījās drusku neveikli un sasmaidījās.</p>
                <p>— Nu nāc nu, pļāpiņ, man kaut kas ir, — Rožlejs vilināja 
                projām bērnu.</p>
                <p>Spīdola pēkšņi atlaidās no Naulas un sekoja aicinājumam.</p>
                <p>Anita sniedza Naulai roku.</p>
                <p>— Esiet tik laipna, nāciet iekšā! — Anita aicināja.</p>
                <p>— Es no stacijas nākdama. Atvainojiet! — Naula teica 
                drusku apjukusi.</p>
                <pb/>
                <p>Anita nezināja, ko sacīt. Ko Naula gribēja? Vai viņa
                nāca kā draugs vai naidnieks? Viņai ienāca prātā —
                varbūt viņa nākusi Vairona uzdevumā pēc Spīdolas, un
                viņa sānis uzmeta dusmīgu skatu sava pirmā vīra sievai
                Naulai. Viņa to pazina pēc nostāstiem. Gaida viņu
                bija cildinājusi tik daudz, ka viņai noģidā bija iespiedies
                visai simpatisks attēls. Kā tas skanēja ar oriģinālu?
                Gluži tāds viņš Anitai neizlikās, kādu viņa to bija iedomājusies.
                Naulas balss skanēja patīkami, viņas skatiens
                bija maigs, viņas kustības drošas.</p>
                <p>Anita veda viešņu iekšā caur lieveni.</p>
                <p>— Anita, a—ū! — Balva sauca pa aleju, ar Laimdotu
                skriedama.</p>
                <p>Anita atgriezās.</p>
                <p>— Ā, mana svainene! — Naula, arī apgriezdamās
                sacīja.</p>
                <p>— Jā, Balva.</p>
                <p>Naula ar Anitu pagājās nācējām pretī.</p>
                <p>Balva, ieraudzījusi notālēm svešu dāmu, tuvojās lēnāk;
                kad viņa pazina Naulu, tā pārsteigta apstājās.</p>
                <p>— Naula — tu?</p>
                <p>— Kā redzi. Neļaunojies, lūdzama! — Naula mazliet
                vainīgi sacīja.</p>
                <p>Balva neko neatteica, tikai pameta nedrošu skatu
                uz Anitu. Laimdota pieskrēja pie Anitas un pieķērās
                viņai cieši klāt.</p>
                <p>— Tā arī — Anitas? — Naula jautāja.</p>
                <p>— Tā ir Korinnas Laimdota. — Balva paskaidroja.</p>
                <p>— Nu ved nu viešņu iekšā, — Anita teica uz Balvu.</p>
                <p>— Nāc, Naula, atpūtīsies drusku. — Balva apjukusi
                vedināja viešņu iekšā.</p>
                <p>Anita visu laiku bija vērojusi Naulu.</p>
                <pb/>
                <p>— Naula, vai drīkstu jūs uzaicināt apmesties pie
                mums? — Anita mierīgi sacīja; viņai likās, ka Naula
                nav nedraugs.</p>
                <p>— Paldies, Anita, ar lielāko prieku pieņemu jūsu aicinājumu,
                ja tik es jūs par daudz neapgrūtinu.</p>
                <p>— It nebūt jūs mūs neapgrūtināt.</p>
                <p>Anita aizgāja uz saimes galu, aizsūtīt kādu cilvēku
                pēc Naulas lietām uz staciju.</p>
                <p>Balva ieveda Naulu savā istabā.</p>
                <p>— Lūdzama, nedusmo, mīļā Balva! Es nevarēju citādi,
                man bija jātiekas ar Anitu Vairona dēļ.</p>
                <p>— Vai brālis tev uzdeva šo misiju?</p>
                <p>— Nē. Es redzu, viņš skumst. Es zinu, viņam nav
                miera, tas dara Anitu nelaimīgu.</p>
                <p>— Tu drīz pārliecināsies, ka Anita ir laimīga, daudz
                laimīgāka ar Oļģertu nekā bija ar Vaironu.</p>
                <p>— Kaut tā būtu!</p>
                <p>— Tā ir. Un pie Vairona atpakaļ iet viņai ne prātā nenāks.
                Apmierinies, un, ja tu vari — esi laimīga ar viņu.
                — It kā nolūgdamās brāļa dēļ Balva paskatījās uz
                Naulu.</p>
                <p>— Manis dēļ, Balva, esi mierīga, es sev neļaušu ne
                matiņa aizkart.</p>
                <p>— Tā labi, Naula, Vairons ir liels egoists un varmāka.</p>
                <p>— Es arī, — Naula iesmējās.</p>
                <p>— Tad jus abi labi saderat?</p>
                <p>— Ne katrreiz, bet — mēs asimilējamies un — mēs
                nedzīvojam maldīgajā pārliecībā, ka diviem vajag par
                vienu kļūt.</p>
                <p>Anita ienāca.</p>
                <p>— Tante Balva, Laimdota tevi meklē, — viņa teica.</p>
                <p>— Es eju. — Balva pameta nedrošu skatu uz Anitu</p>
                <pb/>
                <p>un Naulu, tad izgāja, lēni durvis aiz sevis aizvērdama.</p>
                <p>— Atļaujiet, Naula, ka es atsēžos.</p>
                <p>— Esiet tik laipna!</p>
                <p>— Jūs, Naula, gribat ar mani runāt?</p>
                <p>— Jā, Anita. Tādēļ es šurp braucu.</p>
                <p>— Mums daudz nebūs ko runāt.</p>
                <p>— Es arī domāju ... Anita, es jūtos vainīga jūsu
                priekšā...</p>
                <p>— Aiz kāda iemesla?</p>
                <p>— Jūs — viņu vairs nemīlat? — Naula jautāja un
                uzskatīja Anitu pētījot, nemierīgi.</p>
                <p>— Vaironu? Nē. Es mīlu Oļģertu un esmu laimīga, —
                cik sieviete manos apstākļos, mūsu laikmetā var būt
                laimīga. Es jums, Naula, pateicos, ka jūs atbraukusi,
                es daudz par jums domāju... es vēlējos arvien — kaut
                jūs spētu viņam dot dvēseles līdzsvaru un arī pati, nezaudējot
                savējo, gūt laimi kopā ar viņu.</p>
                <p>— Tagad es to spēšu. Anita, Vairons jūs lūdz simtkārt
                — piedodiet viņam un atminiet viņu kādreiz draudzīgi;
                viņš arvien ar sirsnību piemin jūsu vārdu un...</p>
                <p>— Un? — Anita elpu aizturēdama prasīja.</p>
                <p>— Un — jūsu abu bērnu ...</p>
                <p>— Viņš taču ngerib to man ...</p>
                <p>— Nē, nē, viņš negrib jums viņu atņemt, bet, lai jūs
                viņam to gluži neatņemtu — uz visiem laikiem.</p>
                <p>— To es nedaru.</p>
                <p>— Jā, es redzēju. Paldies jums — Vairona vārdā.</p>
                <p>— Būsim draugi, Naula? — Anita sniedza roku, Naula 
                to satvēra un sirsnīgi spieda.</p>
                <p>— Būsim, labprāt, Anita.</p>
                <p>Mazā Spīdola ieskrēja aizelsusies.</p>
                <pb/>
                <p>— Kur tu paliec, Naulas tante? Es tevi meklēju pa
                visu māju un dārzu. Tavu somu atveda, krauj nu drīzāk
                ārā ...</p>
                <p>* * * </p>
                <p>Kādu laiku visas draudzenes omulīgi nodzīvoja kopā,
                tad Balva sāka ilgoties pēc bērniem. Ilmars rakstīja
                Gaidai ik dienas un arvien nepacietīgāk uz mājām
                saukdams. Naula arī sāka skubināt uz aizbraukšanu, jo
                gribēja vēl padzīvoties dzimtenē. Kādu dienu ceļa somas
                tika atkal sakravātas un viešņas atvadījās.</p>
                <p>Anita ilgi skūpstīja Naulu.</p>
                <p>Rožlejs pavadīja dāmas uz staciju.</p>
                <p>— Vai jūs, Rožlej, arvien šeit visi gribat palikt? — 
                Gaida prasīja ar vieglu pārmetumu.</p>
                <p>— Mēs trīs par to domājam un spriežam vai ik dienas,
                un arvien ceram, ka kādreiz visi pāriesim atpakaļ
                uz Baltiju, kad būsim vairāk norūdīti pret vecās morāles
                mērauklu. Dzimtenē mūsu brīvību linčotu vecie
                aizspriedumi.</p>
                <p>— Mēs esam jaunas laulības pravieši, — Naula smaidīdama
                teica, — un neviens pravietis netiek atzīts savā 
                tēvijā.</p>
                <p>— Un jūs, Naula, kad jūs domājat atgriezties ar Vaironu?
                — Gaida atkal jautāja.</p>
                <p>Naula skumji pakratīja galvu.</p>
                <p>— Mēs?... mēs — emigranti esam brīvi putni, klaidoņi.
                Kas zin, kur mums nākamā diena aust...</p>
                <p>Visi klusēja.</p>
                <p>Stacijā nonākušiem, vairs nebija laika par citu domāt,
                kā par bagāžu, biļetēm. Tad dāmas steidzīgi atvadījās
                un brauca atpakaļ uz ziemeļiem.</p>
                <pb/>
            </div>
            <div type="chapter">
                <head>26
                PADOME</head>
                <p>Jauns skolas gads bija sācies un Gaidas ģimnāzijā
                darbs gāja pilnā gaitā.</p>
                <p>Bija patlaban sasaukta skolas padome. Gaida gribēja
                ierosināt kādu jaunu projektu. Darba biedri un biedres
                bija sanākuši sapulces telpās un jau ieņēmuši savas
                vietas.</p>
                <p>— Mēs laikam varētu iesākt? Liekas, visi biedri ieradušies?
                — Gaida teica, mezdama skatu visapkārt.</p>
                <p>— Mācītājs Gariņš ar rakstu lūdza viņu aizbildināt
                — nekavējamas darīšanas... Ieradies nav arī biedrs
                Laiskums un vēl trūkst biedres Spāres, — Purmala kundze,
                sekretāre, ziņoja.</p>
                <p>— Žēl! — Matēmatikas skolotājs Spradzis īsi piemetināja,
                saraukdams savu īso pieri un uzlikdams uz šķielētājām
                acīm zelta brilles.</p>
                <p>— Hm, hm! — omulīgi nokāsējās padruknais fizikas
                skolotājs Cibiņš, atsēzdamies ērtā atzveltnes krēslā un
                rokas uz vēdera sakrustodams.</p>
                <p>Visi ierīkojās uz klausīšanos, sabīdīja krēslus, nokāsējās,
                nobraucīja bārdas.</p>
                <p>Gaida nogaidīja, kad iestājās pilnīgs klusums, tad
                iesāka:</p>
                <p>— Cienījamie darba biedri, biedrenes!</p>
                <p>Tā kā ar tekošo gadu esmu nodomājusi ar jūsu
                iepriekšēju atļauju izdarīt mūsu skolā kādu jauninājumu, </p>
                <pb/>
                <p>tad gribu jūs iepazīstināt plašāk ar saviem nodomiem.</p>
                <p>Es esmu novērojusi, ka mūsu jaunatnei, kura pa lielākai
                daļai uzaug ārpus vecāku mājām, pansijās, trūkst
                vajadzīgās tuvākās piesliešanās sabiedrībai. Lai šo trūkumu
                novērstu, vajadzētu šai jaunatnei radīt kaut ko
                līdzīgu draudzīgai dzimtas kopdzīvei. Pirmām pasākumam 
                es gribētu vecāko klašu abēju dzimumu apdāvinātākos
                jauniešus pulcināt kopā vaļas brīžos, lai viņiem
                sagādātu patīkamu atpūtu, lai tos ciešāk tuvinātu
                savā starpā, lai blakus skolai veicinātu vispārējo izglītību
                un garīgo attīstību un lai pabalstītu viņos mostošos
                vispārcilvēciskos centienus un ilgas.</p>
                <p>Gaida mazliet apstājās.</p>
                <p>— Nu labi, tālāk! — kāds no klātesošiem pamudinot
                teica.</p>
                <p>Gaida nokāsējās un turpināja:</p>
                <p>— Vispapriekš lai man būtu atļauts teikt kādu vārdu
                par jaunatni, speciāli par viņas pirmo posmu — pārējas
                augumu jeb pubertāti.</p>
                <p>Pārejas laiks ir dzimuma nogatavošanās laiks ar spilgtām
                miesīgām un garīgām pārmaiņām visa īpatņa būtē.
                Šim dzīves posmam ir lielākā nozīme visā cilvēka mūžā.
                Cilvēka bērns tad ir ieņēmīgs pret visu labu, cēlu,
                daiļu. Viņa dvēsele vēl ir maiga, dzidra; tā saudzējama
                no rupjiem dzīves skārieniem. Cilvēka lielākais skaistums 
                ir cilvēks, — to saprot jauneklis. Jaunībā visvairāk
                cilvēks meklē cilvēku, sava vecuma biedru, un ar uzticību
                piekļaujas vecākās paaudzes cienījamiem paraugiem,
                gatavs no tiem mācīties visu labu un cēlu ...</p>
                <p>— Ja tā būtu! — kāds skolotājs teica, — likās, ka tas
                bija kosmografijas skolotājs Bunga.</p>
                <pb/>
                <p>... Tikai necieš tas varmācību, nospiestību. Cīņā
                pret pēdējām parādībām jauneklis bieži top pats varmācīgs,
                nepanesīgs.</p>
                <p>— Ļoti pareizi! — Cibiņš piezīmēja.</p>
                <p>... Jaunekļa pasaules nepazīšana ir tā, kas dod viņam
                ciešo ticību visaugstākajiem ideāliem... Viņa gars
                mūžīgi ir meklētājs, un viņam šķiet — nav viņa ceļā
                nekādu šķēršļu; viņš tik sajūt nevaldāmu dziņu uz
                augšu, uz pilnību, uz labāku dzīvi gaišākā nākamībā.
                Visa viņa iekšiene saceļas pret pastāvošo stīvo, konvencionālo
                dzīves rutīnu.</p>
                <p>Jaunie ar savu nevaldāmo dziņu uz priekšu ir tas
                vētrainais elements, kas ar nemiera zvanu modina miegaino,
                trulo masu ...</p>
                <p>— Ja cienījamā runātāja domā inteliģento jaunatni,
                tad man jāsaka, ka ne inteliģentā jaunatne virza masu
                uz priekšu, bet — masa pati iet uz priekšu, kad sociāli
                ekonomiskie apstākļi tik tālu ir nogatavojušies — tā
                jaunai latviešu valodas un literatūras skolotājs Spariņš,
                Veltas vīrs, pamācot aizrādīja.</p>
                <p>— Es nedomāju nekādas noteiktas šķiras jaunatni un
                masu, es domāju sabiedrību vispār, — Gaida mierīgi
                atteica.</p>
                <p>— Ļaujiet taču mierīgi turpināt! — Spradzis autoritatīvi
                norāja jauno biedru.</p>
                <p>— Un tas ir jaunības uzdevums — skaļi protestēt, 
                Gaida runāja tālāk.</p>
                <p>— Hm, hm! — atskanēja šaubas pa labi.</p>
                <p>... Kas nekad to nav darījis, tas nekad nav bijis
                jauns. Ģenijs un jaunība — tas ir viens. Reti ir tie lielie
                ģeniji, kas visu mūžu paliek jauni, kas uzglabā sava
                pārējas auguma iekšējo uguni, savu ziedoņa gara spirgtumu. </p>
                <pb/>
                <p>Bet jaunībā, tad katrs ir ģenijs, radošs mākslinieks. 
                Kurš gan jaunībā nav gribējis visu dzīvi pārveidot?
                Kuram nav bijusi galva pilna jaunu domu, jaunu
                ideju?</p>
                <p>— Pareizi, gluži pareizi! — Spradzis, bārdā smīnēdams,
                pievienojās.</p>
                <p>... Viens taisīja plānus, kā izsargāt tautas no „dzeltenām
                briesmām," otrs gribēja dibināt Ziemeļu Tautu
                Ūniju; trešais — dibināt Latviešu floti; ceturtais gribēja
                pierādīt, ka latvieši ir visu Eiropas kultūrtautu
                pirmtauta ...</p>
                <p>— Ha—ha—ha! — iesmējās abi reizā Spradzis un
                Cibiņš.</p>
                <p>— Ha—ha—hah! — Bunga atbalsoja.</p>
                <p>— Ts, ts! — apsauca citi.</p>
                <p>— Un ko visu negribēja piektais un sestais!... — Gaida
                turpināja. — Visi, visi viņi mums mīļi, tā Ziemeļu
                Ūnijas, kā Latviešu flotes dibinātāji. Jaunība ir tā, kas
                pirmā uzgavilē katrai jaunai domai; viņa ir tā kas
                uz saviem pleciem iznes ģenijus pa viņu ērkšķaino ceļu
                ... Kaut ilgāk katrā cilvēkā pastāvētu šī dievišķā
                jaunības dzirkstele! Kas jaunības sparu jūt savos kaulos, 
                tas lai uzgavilē līdz jaunībai, tas lai izsargās ieiet
                ērtajā filistru pasaulē.</p>
                <p>Vecums — jaunība! — tie divi pretstati. Katrs vecs
                cilvēks ir no dzīves sarūgtināts. Kālab? — Viņš jūtas
                dzīvē vīlies: tā nav viņam devusi to, ko tas no viņas
                sagaidījis, tas nav pratis ņemt to, ko tā varēja dot. Cik
                labprāt tas būtu savu dzīvi no gala uzsācis, — tagad tas
                būtu gudrāks! Par vēlu! Jaunība vairs neatgriežas. Un
                tur, sev līdzās, viņš redz otru, trešu paaudzi, kuru dzīve
                pašlaik uzplaukst... un sāpīga nožēla viņu sagrābj vēl</p>
                <pb/>
                <p>jo jūtamāk. Viņš ienīst šo paaudzi, kurai viss tas vēl
                gūstams, ko pats zaudējis. Jaunie trako, viņu dzīve mutuļo,
                bet viņš, vecais, grib tikai mieru. Lai jaunie netraucē
                viņu, un tālab — lai viss iet pa vecam — nekādu pārmaiņu,
                nekādas revolūcijas! Šis dzīvības spara atslābums
                fizioloģiski izskaidrojams ar organiskās attīstības
                apstāju un vecumā — ar tās atgaitu. Tāpat kā vecumā
                pamazām sabrūk cilvēka miesas spēki, tā arī sašļūk garīgie.
                Un labi, ja tāds savu mūža vakaru grib nodzīvot
                lēnītiņām, pamazītiņām savā klusā kaktiņā; bet ja tas,
                nespēdams sekot vispārējai tautas un cilvēces domas
                attīstībai, mēģina, kā saka, ķerties laika progresa riteņos,
                tad tam var dot tikai padomu — sekot japāņu
                tradicionālai paražai — darīt harakiri.</p>
                <p>— Nu, nu, nu! — Spradzis protestēdams ierūcās.</p>
                <p>— Jā, jaunības spars un ilgas neietilpst šaurā kaktiņā,
                — Gaida turpināja — jaunībai kā putnam vajag
                plašuma, šo ilgu cēlonība bieži meklējama mostošā cilvēka
                iedzimtā grēkā — mīlestībā ...</p>
                <p>Kaut kur krēsls draudoši iebrīkšķējās un negatīvais
                —hm—hm! — atskanēja labajā pusē. Gaida to nedzirdēja.</p>
                <p>... Cilvēka bērns neapzinīgi sajūt vēl līdz šim nepazītu
                dziņu. Šīs neapzinīgās dziņas attīstība līdz apzinīgai
                mīlestībai ir visvarenākais laiks īpatņa dzīvē. Nenojausti
                spēki raisās cilvēkā, viņa gars dabū spārnus.
                Tā ir krize vārda pilnā nozīmē. Pamostas instinkti, kuri
                līdz šim bija slēpušies cilvēkā. Viņš šai laikā meklē
                pilnību un augstāko skaistumu; viņa gars alkst pēc patiesības
                atziņas — tas cīnās pēc sava pasaules uzskata.
                Savu alkumu apmierināt tas lūko grāmatās bez izvēles,
                jo viņš ir mācījies neuzticēties neskaidriem vecāku</p>
                <pb/>
                <p>aizrādījumiem, konvencionālām, neīstām skolotāju
                frāzēm ..</p>
                <p>— Šeit man būtu kas ko iebilst, priekšnieces kundze,
                — Spradzis pārtrauca svarīgi.</p>
                <p>— Ļaujiet taču mierīgi turpināt! — Spariņš kodīgi
                piezīmēja.</p>
                <p>— Es liktu priekšā izklausīt līdz galam, un tad pārrunāt
                vispār, — Purmala kundze domāja.</p>
                <p>— Nu, manis pēc — lai arī iet! — Spradzis bija ar
                mieru.</p>
                <p>— Kā tad — lai iet, — fiziķis Cibiņš pievienojās.</p>
                <p>Gaida turpināja:</p>
                <p>— Šai dzīves ziedonī līdz ar miesas spēka attīstību
                uzplaukst arī visas garīgās spējas, manāma ir jūtu un
                dziņu pārpilnība. Liekas, ka visi jutekļi būtu jaunus
                spēkus guvuši un sajustu visu daudz dzīvāk nekā agrāk.
                Visu jauneklis redz tagad citādi nekā līdz tam, gaišāk,
                spilgtāk. Dabas ainava top viņam par gleznu, meža
                šalkoņa, strauta čoloņa, kukaiņu sīkšana — viss tam
                izklausās kā kāda brīnumaina pasaule; viņš pats top
                domīgs, jūsmo un ilgojas pēc kaut kā cēla, daiļa. Visa
                dzīve viņam liekas grūti uzminama mīkla. (Spradzis
                nicīgi pasmējās). Ar grūtsirdību tas redz pazūdam bērnību,
                jūtas neapmierināts un nezin, kālab. Rotaļas viņam
                vairs netīk. Bērnu prieki zuduši, pieaugušo baudas
                vēl nav pieejamas, nesaprotamas. Neapmierinātība, ilgas
                ir šī savādā laikmeta raksturīgākās pazīmes. It kā vientulis
                jūtas jaunais cilvēks. Daba un māksla ir tagad viņa
                vienīgie draugi, pie kuriem tas meklē patvērumu
                savā dvēseles vientulībā.</p>
                <p>Tad atkal ar dedzīgu aizrautību viņš metas pašā dzīves
                mutulī. Viņa asinis mostas... Stipras simpatijas un</p>
                <pb/>
                <p>antipatijas rodas viņā. Labi, ja šī sajūsmas pārpilnība
                atrod izeju vispārīgās interesēs, ja tā nenoiet greizi cilvēka
                necienīgā seksuālitātē, alkoholismā, buršismā un
                tamlīdzīgās izvirtībās ...</p>
                <p>— Bet arī vispārīgās interesēs var iziet šķībi..
                Spradzis piebilda.</p>
                <p>— Ts,ts! — apsauca liberālais krievu valodas skolotājs
                Tarasovs.</p>
                <p>Spradzis tik sevī klusi nosmīnēja.</p>
                <p>... Abi dzimumi šai laikā sāk ievērot viens otru, slepeni
                pētīt šķietamo noslēpumaino burvību, kas slēpjas
                otrā dzimumā. Tikai vēlāk rodas nesamierināmais naids
                starp abiem dzimumiem.</p>
                <p>Audzinātāju uzdevums ir — ar lielāko nopietnību
                raudzīties uz šo, tik svarīgo cilvēka attīstības laikmetu,
                Šai tapšanas laikā abus dzimumus būs kopā pulcināt,
                biedrot, lai audzinātu starp viņiem cilvēcīgas attieksmes,
                draudzīgas cienības pilnas vienam dzimumam pret
                otru. Uz plašu kopdarbību audzināsim mūsu jaunatni!
                Jau no pašas mazotnes radīsim cilvēcīgas solidaritātes
                saites starp vīrieti un sievieti!</p>
                <p>Lai sekmīgi veicinātu mūsu skolas jaunatnes garīgo
                attīstību, esmu nodomājusi piegriezt turpmāk lielāku
                vērību viņas dzīvei un interesēm arī ārpus skolas, to
                biedrot un pulcināt savā starpā, pabalstīt viņas mostošos
                interesi par vispārējām sabiedriskām lietām, par
                mākslu un zinātni.</p>
                <p>Es domāju to izdarīt sākumā sekošā kārtā: katru nedēļu
                sarīkot vienu vakaru atsevišķai nozarei. Piemēram,
                katra mēneša pirmā nedēļā būtu viens sabiedrisku jautājumu
                vakars, tas ir, šeit pārrunātu tekošus jautājumus,
                gar kuriem interesējas visa izglītotā pasaule. Šim</p>
                <pb/>
                <p>vakaram piekristu arī sieviešu jautājums un tautas vēsture.
                Valda vispārējā domu un uzskatu brīva izmaiņa.</p>
                <p>— Te nu man būtu daudz kos ko piezīmēt, ja cienījamie
                biedri atļautu, — Spradzis teica un grasījās piecelties.</p>
                <p>— Arī man, priekšnieces kundze, — Cibiņš nozīmīgi
                nokāsējās.</p>
                <p>— Jā, patiešām, es arī domāju, — Bunga uzskatīja par
                savu pienākumu piebilst.</p>
                <p>— Ļaujiet taču mierīgi turpināt! — Spariņš, nekustēdamies,
                galvu rokā atslējis, smīnot teica.</p>
                <p>— Lūdzu turpiniet, Gobas kundze, jūsu priekšlikums
                modina dzīvu interesi, — jaunā vēstures skolotāja
                Cīruļa jaunkundze sacīja.</p>
                <p>— Utopijas, diemžēl! — piemetināja mērenais, labsirdīgais
                dabas zinātnieks Zālītis.</p>
                <p>— Vai nevarētu turpināt? — Purmala kundze nepacietīgi
                sacīja.</p>
                <p>— Turpināt, lūdzam turpināt! — sauca vairums.</p>
                <p>Gaida turpināja.</p>
                <p>— Otrā mēneša nedēļā būtu literatūras vakars. Šeit
                turētu priekšlasījumus par jaunākajiem, ievērojamiem
                ražojumiem pašu tautas un pasaules literātūrā, apcerētu
                jautājumus par tautas valodu. Skolnieku darbu
                priekšā celšana. Kritika. Diskusijas.</p>
                <p>— Ļoti labi! — Cīruļa jaunkundze jūsmīgi pievienojās.</p>
                <p>— Teicami! — nedroši piebilda jaunā ģeogrāfijas un
                daiļraksta skolotāja Ziediņa jaunkundze.</p>
                <p>— Trešā vakarā: māksla, speciāli — glezniecība, tēlniecība.
                Priekšlasījumi par mākslu, mākslas vēsturi.
                Kritika. Mūzeju apmeklēšana pēcpusdienās. Ekskursijas</p>
                <pb/>
                <p>uz tuvākajām mākslas iestādēm Pēterburgā un Maskavā
                kāda mākslinieka pavadībā.</p>
                <p>Ceturtā vakarā: mūzika un deja. Viss tāpat kā iepriekšējos
                vakaros.</p>
                <p>Katra vakara vadīšanai ievēlams kāds vadonis jeb
                vadone, lietpratēji savā arodā; tie vada katrs savu nozari,
                uzaicina māksliniekus, rakstniekus, kritiķus, kas
                tur priekšlasījumus, noklausās skolnieku sacerējumos,
                dod savus aizrādījumus, paskaidrojumus.</p>
                <p>Šajos vakaros katrai skolniecei būtu tiesība ievest
                vienu skolnieku, radinieku jeb biedru ...</p>
                <p>— Dzirdiet, dzirdiet! — Spradzis uztraucās.</p>
                <p>... Šo vakaru nolūks: veicināt vispārēju izglītību un
                mākslas saprātu; dot izdevību savstarpējai sabiedriskai
                domu izmaiņai; ierosināt jaunatni pabalstīt katru jaunu
                talantu un, blakus skolai — audzināt aistētiski un morāliski
                ...</p>
                <p>— Tā būtu laba morāle! — Spradzis norūca. Citi
                smīnēja par viņa uztraukšanos.</p>
                <p>Gaida nelikās dzirdam.</p>
                <p>... Šo programmu pēc tādiem pašiem principiem varētu
                vēlāk paplašināt un nodibināt Jaunības biedrību
                vecāko klašu jaunatnei. Šajā biedrībā abēju dzimumu
                jaunieši, pieaugšanas vecumā, pulcētos vaļas brīžos
                kopā ar saviem skolotājiem, kam ir interese; pie kam
                jāpiezīmē, ka aktīvi biedri varētu būt tikai skolnieki
                un skolnieces; pieaugušie — tikai kā padoma devēji.
                Biedrībā rīkotu kārtējus priekšlasījumu vakarus plašos
                apmēros, šeit būtu plaša bibliotēka, lasāmais galds.</p>
                <p>Gaida apstājās lai atgūtu elpu un iedzēra ūdeni.</p>
                <p>— Hm, hm! — dzirdēja atraidīgi.</p>
                <pb/>
                <p>— Bravo, Gobas kundze! — Spariņš skaļi sauca, rokas
                plaukšķinādams.</p>
                <p>— Bravo, bravo! — Cīruļa jaunkundze piebalsoja,
                tai arī Ziediņa jaunkundze, kas bija vēstures skolotājas
                ietekmē.</p>
                <p>— Utopiskas gaisa pilis, diemžēl, priekšnieces kundze,
                — Zālīša kungs žēli noteica.</p>
                <p>— Jā, diemžēl, mums vēl nav oktobra brīvības... un
                ja nebūtu „neatkarīgie apstākļi"... — kāds teica.</p>
                <p>— Š! Šš! — skaļi pārtrauca no visām pusēm.</p>
                <p>Kad troksnis apklusa, higiēnas skolotājs, dakteris
                Vērmele, pavecs kungs, gludi noskūtu seju, puspliku
                pakausi, lēni piecēlās un iesāka:</p>
                <p>— Man, cienījamā priekšnieces kundze, jāsaka, ka, no
                garīgas labklājības stāvokļa ņemot, varbūt viss būtu
                ļoti skaisti un glīti, ja nebūtu viens svarīgs faktors par
                maz ievērots. Kā mēdz sacīt — mens sana in corpore sano...
                Es neredzu, ka būtu kāda vērība piegriezta miesas
                veselības kopšanai, kas taču ir cilvēka garīgās attīstības
                conditio sine qua non, un es domāju, pirms par
                to spriež, eo ipso pirmā vērība jāpiegriež cilvēka mirstīgai
                daļai, jo, kā jau teicu — mens sana... Dakteris
                Vērmele apstājās un sausi ieklepojās.</p>
                <p>Ziediņa jaunkundze klusi iesmējās.</p>
                <p>— Varbūt tas vēl nāks, daktera kungs, priekšniece
                vēl nebeidza, — Purmala kundze lūkoja apmierināt
                eskulapu.</p>
                <p>— Nē, es vēl nebeidzu, lūdzu uzklausīt mani! — Gaida
                teica.</p>
                <p>— Lūdzam turpināt! — Spariņš, Cīruļa jaunkundze,
                Tarasovs un Zālītis lūdza.</p>
                <p>— Atļaujiet, atļaujiet! — Spradzis stingri teica, draudīgi </p>
                <pb/>
                <p>skatīdamies Gaidā. — Pirms turpinām, es uzskatu
                par savu pienākumu norādīt uz to, ka mēs nedrīkstam
                pārkāpt mūsu no valdības ierādītās robežas... tam
                mums ir cirkulāri...</p>
                <p>— Bet kollēgas kungs, tur taču nav nekas pret cirkulāriem,
                — Balva iekaisusi pārtrauca apzinīgo valdības
                ierēdni.</p>
                <p>— Kā nav? Kur ir teikts, ka brīv turēt tādus priekšlasījumus?
                Kur sacīts, ka tādas jaunatnes biedrības atļautas?
                — kollēga Spradzis arvien vairāk iekaisa.</p>
                <p>— Bet kur ir teikts, ka nav brīv? — Velta nedroši
                iebilda.</p>
                <p>— Ha—ha—ha! — Spradzis iesmējās dusmīgi, mazvērīgi 
                paskatīdamies uz jauno darba biedri. — Mans
                princips ir: arvien turēties burtiski pie cirkulāriem un
                priekšrakstiem...</p>
                <p>— Lai prastu rīkoties ar cirkulāriem un priekšrakstiem,
                vajag vispirms būt zināmai smadzeņu vingrībai,
                — Spariņš nāca sievai palīgā un nicinoši uzskatīja Spradzi.</p>
                <pb/>
                <p>— Š, šš — šš! — labsirdīgi apsauca vecākie, brīvāk
                domājošie biedri Tarasovs un Zālītis.</p>
                <p>Cīruļa jaunkundze skaļi iesmējās, Ziediņa jaunkundze 
                klusi atbalsoja.</p>
                <p>— Turpiniet, turpiniet! — sauca dažas balsis.</p>
                <p>— Es negribu dzirdēt! — Spradzis dusmīgi pretojās.</p>
                <p>— Man arī šķiet, ka tādā kārtā apiet likumu, nebūtu
                īsti teicami, — Cibiņš pievienojās.</p>
                <p>— Kas taisnība, tas taisnība! — Buna norūca</p>
                <p>— Vēl taču nekas netiek ne gāzts, ne grauts, tikai viss
                vēl uz papīra, cienījamie kungi, nesakarsējieties! —
                Cīruļa jaunkundze kaitināta aizrādīja.</p>
                <pb/>
                <p>— Tu brīnums! Tā tik vēl taisni trūka! — Spradzis
                turējās pretī.</p>
                <p>Gaida pameta apkārt izmisušu skatu. Viņa juta, ka
                pamats zem kājām sāk šķobīties. Sirds iesāpējās. Viņas
                lolotā doma par skolnieku sapulču vakariem un
                Jaunatnes biedrību draudēja sagrūt drupās, pirms tā
                vēl klaji izteikta.</p>
                <p>— Sabiedriski centieni, vispārcilvēciskas būšanas! Kas
                jauniem zeņķiem un knīpām gar tiem par darīšanu. Lai
                mācās, kas jāmācās — pēc programmas. Nekādu sapulču,
                nekādas biedrības viņiem nevajag, tīrā samaitāšana
                vien iznāktu, vairāk nekas, — Spradzis lielās dusmās
                nikni uzstājās; viņa piere un deguns nosvīduši laistījās,
                brilles bija nošļukušas uz vieniem sāniem.</p>
                <p>— Ļaut vaļu visādiem iedzimtiem grēkiem, — tā
                tikai šiem akurāt vajadzēja! — Cibiņš atcerējās.</p>
                <p>— Kas par savādu iedomu, nudie! — Bungā piemetināja.</p>
                <p>— Priekšnieces kundze un biedri, es izsaku savu protestu
                pret katru skolnieku pulcināšanu un katru jaunatnes
                biedrību, lai tā būtu kāda būdama. Lūdzu, Purmala
                kundze, protokolēt! — Spradzis stingri noteica, pret
                Balvu pagriezies.</p>
                <p>— Kad labi apdomā, tad man arī jāpievienojas cienījamam
                kollēgas kungam, lūdzu arī manas domas atzīmēt,
                — Bungāa sekoja labai priekšzīmei.</p>
                <p>— Nedzirdētas lietas! Tīrās nebūšanas! Es arī esmu
                pret visām sapulcēm un biedrībām. — Cibiņš arī lika
                protokolēt.</p>
                <p>Gaida nobāla. Viņa pameta acis visapkārt, it kā pēc
                palīdzības meklēdama. Vai tūdaļ mest pie malas visu</p>
                <pb/>
                <p>projektu? Nē, lai būtu kas būdams, viņa nepadosies
                bez cīņas.</p>
                <p>— Biedri, lūdzu vismaz uzklausīt līdz galam, — viņa
                lūdza.</p>
                <p>— Uzklausīt, uzklausīt! — Vairums pievienojas.</p>
                <p>— Hm, hm! — Spradzis un Cibiņš, mazliet uzvarēti
                juzdamies, ieklepojas un apklusa.</p>
                <p>Gaida turpināja:</p>
                <p>— Tātad, — garīgo tieksmju izkopšanai pārejas laikā
                piegriežama lielāka vērība. Bet, lai dotu izeju arī citām
                iedzimtām stiprām tieksmēm jaunatnē, būtu ik mēnesi
                sarīkojamas lielākas kopīgas izpriecas ar mūziku un
                deju. Cilvēka daba pēc vienmulīgā ikdienas darba prasa
                pārmaiņu — prieku un baudu, ja drīkstētu teikt, —
                tā prasa pēc orģijas...</p>
                <p>— Dzirdiet, dzirdiet! — Spradzis nenocietās.</p>
                <p>— Tas taču par traku, nudie'! — bija dzirdama Bungas
                balss.</p>
                <p>Gaida nelikās dzirdam, viņa steidzīgi aizraudamās
                turpināja:</p>
                <p>— Orģijas princips tiek atzīts no it visām dabas tautām.
                Mēs redzam arī bībelē, ka Dievs iecēlis zabatu —
                prieka svētkus atpūtai. Visvairāk šo principu sapratuši
                grieķi, kas atzina katras dabiskās tieksmes, kaut arī
                tās mazvērtīgākās. Viņi atzina, ka starp garu un miesu
                ir stingras, pastāvīgas attieksmes, kuras viņi prata
                cienīt. Platons dejoja, un viss antīko republiku maģistrāts
                un kara vadoņi dejoja; šis ieradums piešķīra grieķu
                garam vijīgumu, grāciju un līdzsvaru, kas viss darīja
                viņus nemirstīgus. Arī mūsu laiku sausā rutīna,
                pelēkā dzīves vienmuļība prasa pēc izpriecas, bet šī
                tieksme tiek apspiesta nepareizā kārtā. Pastāvošā morāle </p>
                <pb/>
                <p>no vienas puses it kā turas pie stingras atturības,
                un no otras — kā sekas ir — nevaldāma bezmērība
                katrā baudā.</p>
                <p>Ja cilvēka dabiskās tieksmes tiek apspiestas, tad tās
                atrofējas jeb top perversas. Visvairāk pēc izpriecām
                prasa jaunība. Tas ir jāievēro un tālab jāsarīko arī periodiskas
                izpriecas.</p>
                <p>— Tā runā neprāts! — Spradzis uzlēca kājās kā
                dzelts.</p>
                <p>— Š, šš! — uzklausīt!</p>
                <p>— Ts, ts! — atskanēja no visām pusēm.</p>
                <p>— Diezgan! — kāds kliedza, vai tas bija Spradzis vai
                Cibiņš, to nevarēja izprast, trokšņoja visi.</p>
                <p>— No sociālhigiēnas stāvokļa ņemot... — Dakteris
                Vērmele lūkoja pievienoties Gaidai, bet, redzēdams
                vispārējo uztraukumu, it kā nobijās, tad piecēlās un lēnām
                izgāja. Viņam sekoja viens pēc otra Tarasovs, labsirdīgais
                Zālītis un klusā Ziediņa jaunkundze.</p>
                <p>— Ne mana cūka, ne mana druva! — viņiem pakaļ nosauca
                Spariņš, kas bija pārmērīgi uztraukts.</p>
                <p>Velta, gribēdama vīru nomierināt, parāva viņu pie
                elkoņa.</p>
                <p>— Garā nabagie! — Spariņš vēl pie sevis sirdījās. —
                Turpiniet, Gobas kundze, — viņš skaļi kliedza.</p>
                <p>Purmala kundze un Cīruļa jaunkundze arī pievienojās,
                un visi trīs kājām un rokām dauzīdami, prasīja
                turpināt.</p>
                <p>Gaida, manāmi uztraukta, runāja tālāk:</p>
                <p>— Deja ir primitīvākā orģijas forma un veselīgākā,
                tādēļ tā jāveicina. Civilizētos apstākļos pastāv izsmalcinātas
                orģijas formas, kas nodarbina vairāk smadzenes,
                kamēr primitīvās vairāk nodarbina muskuļus, tālab</p>
                <pb/>
                <p>tās ir labākas. Kad cilvēka tieksmes pēc iztrakošanās
                tiek apspiestas, viņš uzmeklē paslēptuves. Tas nedrīkst
                būt — katrai dabiskai tieksmei atzīstamas savas tiesības...</p>
                <p>— Klusiet! Pietiek! Diezgan! — kliedza Spradzis, Cibiņš
                un Bunga viens par otru.</p>
                <p>— Visai skolotāju kollēģijai vienbalsīgi jāprotestē
                par tādām nebūšanām, uz to es pastāvu! — Spradzis
                uzslējās stāvus visā augumā.</p>
                <p>Arī Spariņš piecēlās, rokas dūrēs sakniebis. Velta
                izbijusies atturēja viņu un bīdīja uz durvīm.</p>
                <p>— Izslēgt tādus no kollēģijas! — Spariņš kliedza un
                tad ar Veltu pazuda aiz durvīm, vēl dzirdēja, ka viņš
                pilnā balsī sauca — harakiri, harakiri!</p>
                <p>— Orģija! Iedzimti grēki! Kas mums jādzird! — Spradzis
                šausmās izsaucās, gluži sarkans aiz dusmām.</p>
                <p>— Nē, mēs vairs neklausīsimies tādās neķītrībās, —
                Bunga pievienojās kollēgam.</p>
                <p>— Tīrais trakums! Un tā būtu audzināšanas iestāde,
                kur tādas nebūšanas pielaistu! — arī Cibiņš sašutis
                pretojās.</p>
                <p>— Vai jūs, priekšnieces kundze, esat nodomājusi slēgt
                savu skolu, to es gribētu zināt? — Spradzis draudoši
                stingri noprasīja, ar acīm uz Gaidu šķielēdams.</p>
                <p>— Ja nāktu priekšniecībai ausīs jūsu jaunināšanas
                nodomi! — Cibiņš piemetināja.</p>
                <p>— Mēs jau tikai jūsu pašu labā, — nudie'! — Bunga
                domāja.</p>
                <p>Gaida nekustēdamās klausījās un skatījās.</p>
                <p>— Nē, kollēgas kungi, es neesmu nodomājusi slēgt
                skolu, bet savu darbību arvien paplašināt, piemērojoties</p>
                <pb/>
                <p>janājām dzīves un laika prasībām, sekojot jaunatnes
                dvēseles garīgajām interesēm.</p>
                <p>— Priekšnieces kundze, es jums saku, ņemiet atpakaļ
                savu priekšlikumu, — Spradzis svarīgi teica.</p>
                <p>— Jā, ņemiet atpakaļ savus vārdus! — Bunga arī pievienojās,
                un visi trīs draudoši mācās virsū Gaidai.</p>
                <p>Balva un Cīruļa jaunkundze lielā uztraukumā sekoja
                šai vārdu maiņai.</p>
                <p>Gaidas acis meta nāvīgus zibeņus uz saviem pretiniekiem.
                Viņa pacēla trīcošo roku, vai kur nenoteiktā
                tālē vai uz durvīm rādīdama... Tad viņas lūpas atkal
                atvērās, bet vārdi nenāca pār tām.</p>
                <p>— Ņemiet atpakaļ, ņemiet atpakaļ priekšlikumu! —
                kliedza trīs pretinieki.</p>
                <p>— Nē! — Gaida īsi izgrūda.</p>
                <p>— Tad lūdzu protokolējiet, ka es — uzteicu savas
                stundas Gobas kundzes mācības iestādē, ar kuras vadību
                un vispārējo garu es nespēju būt nekādā kontaktā,
                — Spradzis teica Balvai.</p>
                <p>— Priecājamies! — Balvai paspruka.</p>
                <p>— Ko viņa teica?</p>
                <p>— Ka viņa ļoti nožēlojot, — Cīruļa jaunkundze, viegli
                pasmīnēdama, pasteidzās izlīdzināt antagonismu.</p>
                <p>— Es, jaunās paaudzes labā... ja Gobas kundze, nopietni
                pārdomājusi, atsakās no saviem pāragrajiem
                nodomiem, esmu gatavs katrā laikā atkal... — Spradzis
                teica, paklanījās un izgāja.</p>
                <p>— Mēs esam solidāri ar kollēgas kungu, — Cibiņš un
                Bunga apliecināja savu ticību un sekoja domu biedram
                pa durvīm laukā.</p>
                <p>Spējš klusums iestājās pēc trokšņainās padomes. Balva
                viegli uzelpoja. Cīruļa jaunkundze atvēra vaļā logus.</p>
                <pb/>
                <p>— Cauri izgāzts līdz pamatam mans projekts! — Gaida
                īsi, nervozi iesmējās. Viņa pārvilka ar roku pār valgo
                pieri un kaistošiem vaigiem.</p>
                <p>— Man slāpst! — viņa, tikko dzirdami, teica.</p>
                <p>Cīruļa jaunkundze paņēma glāzi ūdens un sniedza
                to viņai klusēdama. Arī Balva klusēja, kārtodama padomes
                protokola papīrus.</p>
                <p>— Un tomēr es neatkāpšos! Es nebīstos ne no kā! — 
                Gaida spītīgi starojošām acīm iesaucās.</p>
                <p>Balva nemierīgi paskatījās uz viņu.</p>
                <p>— Sabiedriskos vakarus es sarīkošu pie sevis. Raita
                savā mājā, cerams, uzņemsies mākslas vakarus. 
                Gaida stingri izteica savu apņemšanos.</p>
                <p>— Un es pie sevis — literāros vakarus, — Balva
                jautri piedāvājās.</p>
                <p>— Es labprāt uzņemtos mūzikas nozari, ja man pašai
                būtu sava ligzda, — Cīruļa jaunkundze nožēloja.</p>
                <p>— Tos varbūt varēs pie Dēzijas, — Gaidai iekrita
                prātā.</p>
                <p>— Cerams, ka ģimenes noslēgtību cirkulāri tik drīz
                vēl neapdraudēs, — Cīruļa jaunkundze domāja.</p>
                <p>— Cerēsim visu labu! — visas trīs jautri atvadījās.</p>
                <p>* * * </p>
                <p>Gaida nejutās uzvarēta.</p>
                <p>Stundu vēlāk viņa sēdēja savā darba istabā un domīgi
                skatījās griestos, kur tumši pelēkā ēnā atdalījās
                gaišs plankums, atspīdums no lampas kupola.</p>
                <p>Mājas valdīja klusums. Anna Petrovna ar Līzīti, Līgitu
                un Krustiņu bija aizgājusi uz teātri.</p>
                <pb/>
                <p>Gaida atspieda galvu rokās un lūkoja pārdomāt visu
                nupat piedzīvoto. Viņa jutās it kā pēc smaga belziena.
                Domu pavediens negribēja šķetināties. Kas tas bija?
                Viņas priekšlikums tika noraidīts... Viņai piedraudēts... 
                Viņas iemīļotā doma — utopija, gaisa pils, neprāts,
                neķītrība, trakums!...</p>
                <p>— Meli! — viņa sevī protestēja, — es jūtu, man taisnība,
                un taisnībai jāuzvar! — viņa piecēlās un nemierīgi 
                soļoja pa istabu. Tad atslēja galvu pie siltās, baltās
                krāsns. Lēni viņa vilka ar roku pa gludo krāsni un
                pasmaidīja. Viņai bija patīkami sajust remdeno siltumu,
                tas it kā nomierināja viņas nervu satraukumu. Tā
                viņa bieži, garos vakaros savā istabā strādādama, pie
                krāsns sildīja savus aukstos pirkstu galus un domāja
                tālāk savas vientuļās domas. Tās bija viņas dziļākās
                domas...</p>
                <p>... Kultūras tautu pirmtauta... Ziemeļu Ūnija...
                Jaunatnes biedrība... „neatkarīgie apstākļi", — viss
                jaucās Gaidas galvā.</p>
                <p>Gaida spēji satrūkās no trokšņa koridorā.</p>
                <p>Bija dzirdams, ka Anna Petrovna pārnāca ar bērniem
                no teātra. Jautra, apspiesta čoloņa bija dzirdama
                līdzās. Gaida gribēja, kā parasti, iziet bērniem pretī, jo
                zināja, ka jaunie, pārnākuši, gribēja dalīties savos iespaidos.
                Bet viņa jutās nogurusi, un galva bija smaga.</p>
                <p>Tad koridorā apklusa. Gaida atkal ilgi staigāja pa
                istabu pārdomādama. Nē, šodien strādāt viņa vairs nevarēja.
                Aizdegusi sveci, viņa gāja gulēt. Koridorā viņa
                pacēla kādu grāmatu, kuru bērni bija pametuši, pašķirstījusi
                viņa redzēja, ka tā bija Līgitas vēstures grāmata.
                Viņa gribēja to nolikt uz galda, kad no tās izkrita rakstīta </p>
                <pb/>
                <p>zīmīte. Neviļus Gaidas acis atdūrās uz pirmiem
                vārdiem:</p>
                <p>Vīrieši! Ienaidnieki!</p>
                <p>Gaida sarāvās. Brītiņu viņa vilcinājās, tad lasīja
                tālāk:</p>
                <p>„Mēs metam jums acīs mūsu dziļi izjustu nicināšanu.
                Mēs redzam jūsu nešķīsti apmiglotās acis — jūsu kustonisko
                dziņu — pēc lētas miesas baudas — zanķī...
                Jūsu acis ir neskaidras, jūsu miesa nešķīsta, jūsu dvēsele
                netīra... Ziniet! kuru reizi mūsu rokas sveicinot
                pieskaras jūsējām — pār mūsu miesu pārskrien riebuma
                drebuļi, — mēs steidam savas rokas nomazgāt ar
                kodīgām zālēm.</p>
                <p>Vīrieši! Jums jātop tīriem, ja gribat, ka mēs jūs mīlam
                un cienījam, un ar jums kopā ejam pretī dzidrākai
                nākotnei.</p>
                <p>Jauno Sieviešu Savienība."</p>
                <p>Gaida, izlasījusi zīmīti, pētīdama turēja to rokā. Rokraksts
                bija viņai pazīstams, tas bija Līgitas draudzenes
                un klases biedrenes Vizuļu Dainas.</p>
                <p>Daina bija mazturīgu strādnieku bērns, centīga meitene,
                atjautīgu prātu, atsaucīgu sirdi, patiesa un godīga
                dvēsele. Līgita viņu ļoti mīlēja. Sākumā Daina bija
                kautrīgi atturīga pret Līgitu, bet, redzēdama Līgitas patieso
                draudzību, arī viņa tai pieķērās ar visu sirsnību,
                un tagad abas bija nešķiramas. Līgita pēc dabas bija
                maiga, izlutināta un drīz vien padevās stingrākai Dainas
                gribai. Nekad Dainai netrūka rosīgas iniciatīvas, un
                bieži tā ierosināja arī savu mazliet nekustīgo draudzeni.</p>
                <p>Gaida labprāt atbalstīja šo draudzību.</p>
                <p>— Sēkla dīgst! — Gaida nopietni teica pie sevis un
                ielika uzsaukumu atpakaļ grāmatā. — Ko darīt? —</p>
                <pb/>
                <p>Brīdi vilcinājusies, viņa paņēma grāmatu līdz un gāja
                uz savu guļamistabu.</p>
                <p>No kurienes jaunībai bija radusies šāda doma? Taču
                no tiešās dzīves tā to uzsūkusi. — Mēs saprotamies, Daina,
                jā, mēs iesim kopā... Grāmatu Gaida nolika uz
                naktsgaldiņa. Vai tas neizklausījās pēc naida? ... Nē,
                ne nīst un atriebt — līdzināt naidu, — lai ietu roku
                rokā ar vīrieti cīņā par gaišāku, tīrāku nākotni, —
                to viņa gribēja jaunajā paaudzē. Jā, tas bija neatliekams
                darbs...</p>
                <p>Ilgi ilgi, kaistošiem vaigiem, vaļējām acīm, Gaida gulēja
                un raudzījās nakts tumsā, un šādās biezmiega naktīs
                viņas fantāzija cēla vienu nākotnes pili skaistāku
                par otru...</p>
                <pb/>
            </div>
            <div type="chapter">
                <head>27
                MĀKSLAS IZSTĀDES VERNISĀŽĀ</head>
                <p>Rudens mākslas izstādē manāma liela rosība. Visi,
                kam vien kādas saites ar mākslu, šodien ir te, mākslas
                mūzejā, Baltijas mākslinieku rudens izstādes atklāšanā
                jeb „vernisāžā", kā tagad mēdz teikt. Inteliģence 
                ieradusies gandrīz pilnā skaitā. Katrs tur par
                savu pienākumu šodien būt šeit, ja grib skaitīties pie
                inteliģences, lai par viņu nevarētu sacīt, ka tas neinteresējas
                par mūsu mākslu. Naudīgie sāk pat makus
                vaļā raisīt, lai iegādātos mūsu pazīstamo mākslinieku
                darbus. Alpu skati un jūras viļņi iziet no modes, tiek
                uzskatīts par kaunu tādus turēt pie sienām. Jā, mums</p>
                <pb/>
                <p>sāk ieviesties savas „mākslas tradīcijas", rodas interese
                pret dzimtenes mākslu un saviem māksliniekiem.
                Mākslas izstādes tiek rīkotas periodiski.</p>
                <p>Mūsu dāmām radusies jauna izdevība izrādīt savas
                jaunās ziemas tualetes, un arī viņas ir apmierinātas.
                Vernisāžā, ar vienu vārdu sakot, ir visa mūsu smalkā
                pasaule, šī gada izstāde liekas sevišķi labi izdevusies un
                vernisāža ir spīdoša. Ilgi par to rakstīja, ilgi uz to
                gatavojās...</p>
                <p>— Šodien tai „pernicošanā" mums, dēlī, nevajadzēja
                nākt, tik daudz ļaužu... — vecā Viļņa kundze nosvīdusi
                soļoja līdzās savam dēlam, tērpusies savā caunādas
                kažokā ar zilās lapsas apkakli.</p>
                <p>— Kāpēc tu, māt, to kažoku neatstāji garderobē? —
                Ēriks vaicāja smaidīdams.</p>
                <p>— Bail, ka — nenozog, — viņa gribēja sacīt, bet apdomājās
                un teica — ka — neapmaina.</p>
                <p>— Es jau zinu, tavu mīļo zilo lapsu...</p>
                <p>— Kā tad, dēlī, otru tādu jau vairs nenopirks. — Viļņa
                kundze smagi nopūtās.</p>
                <p>Abi gāja pa zālēm, skatīdamies izstādītās gleznas. Tad
                Viļņa kundze nogura un atsēdās kāda salona vidū uz
                sola un priecājās, kad pazīstamie gāja garām sveicinādami
                un — zilo lapsu apbrīnodami, kā viņai likās...</p>
                <p>Randavieši ieradušies pilnā skaitā, visi viņi dzīvi ieinteresēti:
                Daugas pirmā lielā glezna izstādīta, sacensībā
                godalgotā Raitas projektētā Sieviešu biedrības nama
                fasāde arī.</p>
                <p>Šeit mēs sastopam arī citus mūsu pazīstamus: Vecais
                mācītājs Goba staigā ar dēliem, dzīvi pārspriezdami,
                Dauga ar Raitu, apbrīnodamas savus „roku darbus", kā
                tos greizsirdīgi apzīmē kollēgas — vīrieši, un — noklausīdamās </p>
                <pb/>
                <p>inkognito skatītāju kritikās. Tālāk redzam veco
                dakteri Gobu ar tanti Alisi, dakteri Strautu sarunājamies
                ar Balvu un savu krustdēlu mazo Imantu, Spariņu
                ar Veltu un Pazaru ar Dēziju staigājam kopā.</p>
                <p>Pēdīgi ienāca Gaida ar Annu Perovnu, Līzīti, Līgitu
                un Krustiņu. Visi jautri sasveicinājās, visi jutās pacilāti.
                Daudz še vienkopus bija skaistu darbu, daudz jaunu,
                ierosinošu domu. Katrs te varēja atrast sev prieku un
                aistētisku baudu.</p>
                <p>— Raita, es tevi gratulēju, — Gaida pienākusi teica.</p>
                <p>— Paldies! — Raita priecīgi smaidīja.</p>
                <p>— Gaida, vai tu atļauj to gleznu pārdot, man ir radies
                pircējs, — Dauga, pasaukuši Gaidu sānis, steidzīgi
                vaicāja.</p>
                <p>— Zināms, ja labi samaksā, tad dod tikai projām un
                — labu laimi!</p>
                <p>— Paldies, Gaida, — uz redzēšanos! — Dauga aizsteidzās.</p>
                <p>Bet kur tad ir Daugas glezna? Gaida zināja — trešajā
                salonā pa kreisi. Viņa iegāja. Durvīs tā ieraudzīja Ēriku
                ar māti zem rokas. Pazīstami nāca garām, skolnieces,
                un visi laipni sveicināja Gaidu.</p>
                <p>Ēriks ar māti apstājās pie kādas gleznas. Gaida to
                uzlūkoja, un viņai kļuva viņa žēl. Zilā lapsa karsēja
                savu nesēju, — Viļņa kundze atkal atsēdās uz sola. Ēriks
                pagāja uz otru pusi un apstājās pie Daugas gleznas.</p>
                <p>Gaida notālēm vēroja Ēriku. Viņš bija stipri pārvērties.
                Ja viņa pēc savas aiziešanas nebūtu viņu šad tad
                redzējusi, tad viņa to tagad nepazītu. Viņa seja bija
                apaugusi ar kuplu, tumši iesarkanu bārdu, mati pie deniņiem
                metās iesirmi, tikai ūsas bija ogļu melnumā,</p>
                <pb/>
                <p>Gaidai šķita, ka vēl melnākas nekā agrāk. Viņa citkārt
                skaistais romiešu deguns bija zaudējis savu impozanto
                nopietnību: pār romisko līkumu vijās sīkas, zilganas
                dzīsliņas, un notrulušais degungals bija viegli nosarcis
                par šādu nerātnību. No viņa sejas pantiem Gaida
                mēģināja nolasīt viņa iekšieni. Kāds viņš bija? Ko viņš
                tagad domāja, kā juta?... It kā tas nekā nedomātu, nekā
                nejustu, — trula vienaldzība bija viņa sejā: viņa acis
                raudzījās miegaini, garlaikodamās visapkārt, nekas nevaldzināja
                viņa skatu. Viņš soļoja smagi, it kā ar pūlēm
                nesdams savu ķermeni. Slaikais stāvs sāka izplūst kā
                cilvēkam, kam nav nekādu garīgu interešu.</p>
                <p>Tagad viņš stāvēja un nekustēdamies raudzījās gleznā,
                gan tieši, gan caur pensneju. Gaidai likās, it kā viņš
                sarauktu pieri. Tas jau varēja gan būt...</p>
                <p>— Labdien, Ērik! — Gaida pienākusi sveicināja.</p>
                <p>Ēriks sarāvās, tad sniedza roku.</p>
                <p>— Labdien, Gaida.</p>
                <p>— Kā tev patīk manas svainenes ražojums? — Gaida
                apvaicājās.</p>
                <p>— Nepietiek, ka vīrieši mākslinieki pielūdz sievietes
                miesu, tagad sievietes pašas sāk arī to klāstīt atklātības
                priekšā, — Ēriks sašutis teica.</p>
                <p>— Tu atzīsti gleznu par „nemorālisku"? — Gaida ar
                vieglu ironiju vaicāja.</p>
                <p>— Divkārt nemorāliska tā ir, tādēļ ka nāk no sievietes
                pašas rokas.</p>
                <p>— Es dzirdēju par tavu jauno šķīstības sludināšanu...</p>
                <p>— Jā, šķīstību un atturību kā sievietēm, tā vīriešiem!
                — Ēriks teica pašapzinīgi un sausi ieklepojās. Kad viņš</p>
                <pb/>
                <p>no kabatas izvilka mutautiņu, Gaidai iesitās degunā pazīstama
                žokejkluba smarža.</p>
                <p>— Vai tas taisnība, — tu prasot no sievietēm pirms
                laulāšanas medicīnisku šķīstības apliecību? — Gaida
                turpināja.</p>
                <p>— Jā, es to gribēju ievest savā draudzē. Es ticu... es
                pats tagad esmu tīrs no visa ļauna, — Ēriks teica nopietni
                un stingru skatu raudzījās Gaidā.</p>
                <p>Gaida uzskatīja viņu pētījoši. — Viņai likās, ka redz
                viņa acīs fanātisku mirdzumu.</p>
                <p>— Vai tādēļ, ka tu esi izsmēlis „grēku biķeri" līdz
                pašām padibenēm, tādēļ, ka tava enerģija grēkot ir zudusi
                un — tavs grēks ir pārgājis reliģiskā mistikā, tevi
                vairs nekas nekairina? — viņa jautāja.</p>
                <p>— Ko tu zini par manu grēku... Nē, nekas mani vairs
                nekairina, pat šī nekaunīgi kailā glezna ne. Vai tu esi
                redzējusi Leonardo da Vinči Džokondu?</p>
                <p>— Jā, to bezkaunīgo sievieti ar seksuālajām acīm, tā
                man ir pretīga.</p>
                <p>— Tā ir īsta sieviete.</p>
                <p>— Jā — kādu to vīrieši reiz gribēja. Bet vai tu atminies
                turpat Luvrā kādu citu gleznu, Ingra La
                Source?</p>
                <p>Ēriks likās pārdomājam. — Jā, es atceros, toreiz man
                arī tā patika, — viņš teica.</p>
                <p>— Tā ir sieviete, kaila, skaista, pati daile tā ir. Vai tu
                atceries viņas skatu? Dziļš, dzidrs kā avots, šķīsts un
                tīrs — kā pati mīlestība ir šis skats. La Source ir mana
                mīļākā Luvras glezna.</p>
                <p>Ēriks klausījās ar augošu īgnumu.</p>
                <pb/>
                <p>— Es tavu entuziasmu par cilvēka kailumu nevaru
                saprast.</p>
                <p>— Tā ir — augstākā radības pilnība, tā ir pati dievība,
                — Gaida jūsmīgi teica.</p>
                <p>— Nezaimo! — Ēriks bargi viņu apsauca.</p>
                <p>— Vai tu zini ko skaistāku par cilvēku?</p>
                <p>— Es negribu tevī klausīties, negribu arī raudzīties
                šai bezkaunīgajā kailumā.</p>
                <p>— Tu gribēji sacīt: bezkaunīgi raudzīties... jā, ej!
                Neapgāni šo skaistumu ar savām neskaidrām acīm!...
                Palūk, man liekas — Afrodite nosarkst zem tava skata...</p>
                <p>— Tu murgo! — Ēriks Vilnis izsaucās, platām acīm
                Gaidu uzlūkodams.</p>
                <p>— Tāpat kā tu, vecie baznīctēvi vidus laikos sacēlās
                pret antīko garu, kas glorificēja miesas skaistumu. Kāda
                aplama kautrība — nicināt to, ko pats Dievs nav kautrējies
                radīt! Pat rigorozais Tertulians saka, ka dabu
                mums būs cienīt, nevis par to nosarkt. Jā, jā, cilvēka
                miesas kailums ir cēls un daiļš, tas top neķītrs tikai no
                nešķīstiem skatiem. .. Tev, Ērik, vajag vīģes lapas priekš
                acīm, lai caur to varētu skatīties Afrodites daiļumā.</p>
                <p>— Tevī runā ārprāts!... Lieli mākslinieki ir radījuši
                vīģes lapas saviem kailajiem tēliem...</p>
                <p>— Un tu? — Gaida pārtrauca, — tu kailumam uzliktu
                šķīstības jostu? Tas būtu drošāk, vai ne? — Par tādām
                jostām tu man reiz stāstīji. Es neticēju. Vēlāk es
                pati tās redzēju. Kur? Parīzes skatu logos! Tur laikam
                ir lieli pieprasījumi pēc tām...</p>
                <p>Ēriks nedzirdēja viņas pēdējos vārdus. Viņš uzskatīja
                pētījoši Gaidu, tad atkal gleznu, un sarauca pieri. Gaida</p>
                <pb/>
                <p>domāja, ka viņa to sakaitinājusi un nožēloja savu
                straujumu. Viņa taču to nebija gribējusi.</p>
                <p>— Gaida, tā esi tu! — Ēriks svarīgi teica, un it kā izbailes
                bija redzamas viņa skatā.</p>
                <p>— Tavs augums... es to atceros, Gaida..</p>
                <p>— Dēlī, nāc iesim mājās! — atskanēja viņiem aiz
                muguras.</p>
                <p>Gaida pagriezās un vēsi sasveicinājās ar savu bijušo 
                vīra māti.</p>
                <p>— Saki — vai taisnība? — Ēriks uztraukts vaicāja.</p>
                <p>— Tev pašam acis ir, lai redzētu. — Gaida sakustējās,
                gribēdama iet projām, tad, it kā atcerēdamās, vaicāja:
                — Jā, Ērik, vēl vienu vārdu: tu propagandē Parīzes jostu,
                es — nevainības rudimenta iznīcināšanu. Ardievu,
                Ērik! Daba un tīra cilvēcība stāv pāri visiem likumiem.</p>
                <p>Ar lielu īgnumu Ēriks aizgriezās un ātri ar māti aizgāja.</p>
                <p>Pienāca Pazars ar Dēziju un Rēziju.</p>
                <p>— Vai jūs, Gaida, šovakar runāsit mūsu biedrībā? —
                Dēzija vaicāja.</p>
                <p>— Tā jau ir gan izsludināts.</p>
                <p>— Tad mēs arī ieradīsimies, — Rēzija pieteicās.</p>
                <p>— Jūs man darīsit lielu godu, — Gaida pasmaidīja.</p>
                <p>Pazars stāvēja un klusēdams skatījās Daugas gleznā,
                kamēr dāmas sarunājās.</p>
                <p>— Par ko jūs lasīsit, jūs nebijāt skaidri noteikusi? —
                Cepļu Rēzija jautāja Gaidai.</p>
                <p>— Kaut ko par „mūžīgi sievišķīgo".</p>
                <p>— Tas ir ļoti jauki, es paziņošu manai māsai Zuzei un
                citām draudzenēm. — Rēzija aizsteidzās.</p>
                <pb/>
                <p>— Ja temats par sieviešu jautājumu, tad arī es ļoti
                interesējos, mīļā Gaida, — Pazara kundze teica.</p>
                <p>— Jā, Dēzij, apmēram.</p>
                <p>— Es katrā ziņā arī ieradīšos. Ilmar, lūk, māte! Uz redzēšanos,
                Gaida! — Dēzija aizsteidzās pie Cepļa kundzes.</p>
                <p>Ilmars palika stāvam.</p>
                <p>— Gaida, tā esi tu. — Viņš klusi sacīja, uz Afroditi rādīdams.</p>
                <p>— Kam acis redzēt — lai redz... es nezinu.</p>
                <p>— Tu, tu! Tavas acis, tavs stāvs, cik daiļa!... Es būšu
                šodien pie tevis — pēc priekšlasījuma, — Ilmars Pazars
                strauji teica.</p>
                <p>— Nejūsmo! Ej, Dēzija tevi gaida. Uz redzēšanos!</p>
                <p>Gaida spēji atgriezās atpakaļ. Viņas acis sastapās ar
                kādu skatu, kas viņu valdzināja. Salona viņā pusē stāvēja 
                nekustēdamies kāds kungs un aplūkoja notālēm
                viņu un gleznu.</p>
                <p>Kur viņa varēja būt redzējusi šo cilvēku? Tas viņai
                tik pazīstams izlikās. Tāds nesaprotams nemiers viņu
                pārņēma. Ar visu varu tā lūkoja atcerēties, — kur tā
                varēja būt viņu redzējusi. Blēņas! Kāda nejauka līdzība,
                — viņa nepazīst šo bārdaini. Vēlreiz viņa uzmeta
                slepenu skatu svešiniekam, kas tagad izlikās uzlūkojam
                tikai gleznu.</p>
                <p>— Kāds mākslinieks. — Gaida nodomāja un gāja tālāk.
                Bet svešais skatiens viņai neizgāja no prāta, kaut
                gan viņa nevarēja atcerēties to kaut kur redzējusi.</p>
                <p>— Es esmu tik laimīga, tik laimīga! — Dauga pagāja
                garām un iečukstēja Gaidai ausīs.</p>
                <pb/>
                <p>— Vai mēs, Gobas kundze, drīkstam iet uz jūsu
                priekšlasījumu? — dažas skolnieces ielenca Gaidu.</p>
                <p>— Protams, ka drīkstat. Man liels prieks, ka jūs izrādāt
                tik dzīvu interesi.</p>
                <p>Meitenes, jautri čalodamas, gāja tālāk; ieraudzījušas
                Cīruļa jaunkundzi, tās apstāja to un tad gāja kopā.</p>
                <p>— Es šodien, Gaidiņ, palikšu pie tevis. Vilis ar Daugu
                ies pie Kārļa, Raita aicināja. — Mācītājs Goba teica pienākdams.</p>
                <p>Gaida ar tēvu gāja abi kopā pa izstādes telpām, apskatīdami
                gleznas, kad steidzīgi pienāca Raita.</p>
                <p>— Vai zināt, kas Afroditi grib pirkt? Panāciet šurp!
                — Raita uztraukta rāva Gaidu aiz rokas uz vestibila galeriju,
                kur pie loga visi trīs apstājās.</p>
                <p>Gaida pavēra acis pa logu un ieraudzīja Ēriku ar
                māti sēžamies ormanī. Ēriks stāvēja pie ratu kāpšļa un
                gaidīja, kamēr māte ar savu smago kažoku ierīkojās.
                Gaidai dūrās acīs Ērika mēteļa dīvainais fasons — ar
                garu šķēri mugurā līdz jostas vietai. Tādus tikai ārzemēs
                nesa jauni švīti un veci ielas klejotāji. Gaidai
                ienāca prātā nupatējā saruna ar Ēriku un viņa pasmaidīja.</p>
                <p>Kad Viļņa kundze bija iesēdusies, Ēriks ar savu parasto
                eleganci atsita mēteļa šķēres katru uz savu pusi
                un iesēdās ratos mātei līdzās. Ieraudzījis grupu pie loga,
                viņš pacēla cilindru sveicinādams. Tad abi aizbrauca.</p>
                <p>Gaida, tēvs un Raita, brītiņu klusēdami, noskatījās
                pakaļ aizbraucējiem.</p>
                <p>— Saki nu, kas tad grib pirkt? Tu vēstī tik noslēpumaini,
                — mācītājs Goba prasīja.</p>
                <pb/>
                <p>— Ak, kad tu zinātu, Gaida, kas ... tavs vīrs! — Raita
                vēstīja sensācionālo ziņu.</p>
                <p>Gaida ieplēta acis.</p>
                <p>— Kurš — Ēriks?</p>
                <p>— Jā, Ēriks. — Raita iesmējās.</p>
                <p>— Tēt, nāc, es tev rādīšu, kura glezna man vislabāk
                patīk, — Krustiņš pienācis, rāva tēvu aiz rokas sev līdz.</p>
                <p>— Tas nevar būt! Viņš nupat man izsacīja savu sašutumu
                par gleznas „nekaunīgo kailumu", — Gaida brīnījās
                un abas, ar Raitu klusi sarunādamās, aizgāja uz
                otru pusi.</p>
                <p>Ap Gobu Daugas Afroditi grupējās arvien jauni skatītāji. 
                Vieni to apbrīnoja kā jaunu sievietības izteiksmes
                attēlojumu, otri nesapratā novērsās, galvas kratīdami
                par impresionistiski pārdroši izteikto domu gleznā.
                Mākslas sapratējus valdzināja dziļā formu un līniju
                sajūta, kura it kā rādīja ceļu uz jaunu glezniecisku
                skaistumu.</p>
            </div>
            <div type="chapter">
                <head>28
                ES ESMU CILVĒKS</head>
                <p>No vernisāžas pārnākusi, Gaida ieslēdzās savā istabā.
                Viņa gribēja drusku paplašināt sava priekšlasījuma
                konspektu.</p>
                <p>Viņa sēdēja pie rakstāmā galda, ar drudžainu steigu
                taisīdama jaunas piezīmes uz vaļējām aprakstītām papīra
                lapām. Tā. Nu bija darbs gatavs. Vēl atlika vairāk</p>
                <pb/>
                <p>nekā stunda laika. Anna Petrovna pieklauvēja un aicināja
                vakariņās. Neiešot, negriboties.</p>
                <p>Tēvs pārnāca un priecīgi ziņoja Gaidai, ka Dauga savu
                Afroditi labi pārdevusi kādam svešiniekam. Bijuši
                vēl divi gribētāji. Glezna palikšot mākslas salonā līdz
                izstādes slēgšanai, to Dauga izbrīvējusi no pircēja ar
                noteikumu, ka viņa vārds netop zināms, līdz kamēr
                glezna aizsūtīta viņam, un ka no Afrodites netiek noņemta
                kopija. Daugas vārds tagad esot visu mutē.</p>
                <p>Gaida klausījās pozdamās uz savu gaitu. Daugas Afrodite 
                bija viņas priekšlasījumam skaista ilustrācija.
                Tā bija patikusi... Nevaldāma prieka sajūta pārņēma
                Gaidu. Viņa ticēja jauno sieviešu jaunās domas galīgam
                triumfam nākamībā. Jā, tā vairs nevarēja krist, tā celsies! 
                Agri vai vēlu ...</p>
                <p>Gaida iedomājās kā asu pretstatu šai domai Ērika
                ideālu un pasmaidīja.</p>
                <p>— Nabaga, nabaga Ēriks! — viņa noteica pie sevis.</p>
                <p>Tēvs aizgāja vakariņās. Gaida iegāja guļamā istabā,
                lai sakārtotu matus.</p>
                <p>— Gaida, kāds kungs vēlas ar jums runāt, — Anna
                Petrovna pieteica.</p>
                <p>— Es nevaru, mīļā Anna Petrovna, man drīz jāiet,
                aizbildinājiet mani.</p>
                <p>— Es sacīju, ka kundze nepieņem, bet viņš atteica,
                ka tam visai svarīgas darīšanas un viņam rīt jāaizbraucot.</p>
                <p>— Kā viņu sauc?</p>
                <p>— Vārdu viņš neteica.</p>
                <p>— Vediet viņu manā kabinetā, lai uzgaida acumirkli,</p>
                <pb/>
                <p>es tūlīt iešu! Gaida mudīgi beidza matus kārtot un izgāja.</p>
                <p>Svešais stāvēja ar muguru pret Gaidu, uzlūkodams
                pie sienas kādu gravējumu. Gaidai ienākot, viņš atgriezās
                un, ne vārda nesacīdams, uzskatīja Gaidu, Gaida
                viņu. Viņš bija manāmi uztraukts. Viņa vaigs bija bāls,
                acis raudzījās, nopietni vērodamas. Gaida viņu pazina,
                — tas bija tas pats svešinieks, kuru viņa bija redzējusi
                vernisāžā pie Afrodites.</p>
                <p>Svešinieka acīs tuvāk ieskatīdamās, arī Gaida nobāla.
                Viņas ceļi sāka ļodzīties.</p>
                <p>— Mana Gaidule! — viņš drebošu balsi teica un spēra
                soli pretī Gaidai, — Es atnācu, vai tu mani gaidīji? —
                viņš izstiepa abas rokas pēc viņas.</p>
                <p>— Nē, es negaidīju. — Viņa klusi atteica un satvēra
                krēsla atzveltni, uz kuras atbalstīties. Sirds spēji sita.
                Viņa izstiepto roku tā neredzēja, viņš to atvilka atpakaļ.</p>
                <p>— Es — nevaru vairs, — Gaida, tikko sadzirdami, izdvēsa.</p>
                <p>— Tu vari, ja tu gribi.</p>
                <p>Gaida klusēja un skatījās zemē. Visādas domas jaucās
                pa viņas galvu. Viņš arī klusēja, uz atbildi gaidīdams.</p>
                <p>Ko viņa lai teic? Ko viņa varēja teikt?</p>
                <p>Nesagaidījis atbildi, viņš atkal mierīgi uzsāka:</p>
                <p>— Tu vari, ja tu — gribi. Es tagad esmu sasniedzis to,
                ko vēlējos... es esmu sava kalna galā — nāc man līdz!</p>
                <p>Gaida atraidot pakratīja galvu.</p>
                <p>— Tu — negribi? — viņš, it kā izbrīnījies, prasīja.</p>
                <p>— Par vēlu! Es arī esmu sava kalna galā — par daudz</p>
                <pb/>
                <p>liels tālums mūsu starpā, mēs vairs nevaram sastapties.</p>
                <p>— Nekad nav par vēlu, kamēr mēs paši gribam.</p>
                <p>Gaida atkal noliedzot kratīja galvu un nodūra acis.</p>
                <p>— Tu esi pārsteigta. Apmierinies, pārdomā līdz rītam.
                Rītā agri es atnākšu pēc atbildes.</p>
                <p>Gaida ātri pacēla galvu.</p>
                <p>— Nē, nē, nenāc! Atbildi es tev došu tūlīt: es tevi negaidīju,
                tādēļ es nevaru tev līdz iet.</p>
                <p>— Bet es tevi gaidīju un tev man jānāk līdz.</p>
                <p>Gaida viņu uzskatīja platām acīm.</p>
                <p>— Tev jānāk man līdz, — viņš atkārtoja mierīgi.
                Gaida klusēja.</p>
                <p>— Visus šos ilgos gadus es tevi mīlēju. Mīlestība uz
                tevi bija mana spēka avots manam mūža darbam. Tava
                klātbūte mani varbūt būtu traucējusi. Tagad es esmu
                pret to drošs, tagad es gribu, lai tu būtu mana.</p>
                <p>— Nē, nē, — es neesmu vairs tava, es esmu pati —
                es ...</p>
                <p>— Šie divpadsmit gadi piederēja tev vienai. Ko tu
                ar tiem iesākusi — gar to man nav daļas, bet tagad —
                tev jānāk man līdz... viņš, it kā viņas vārdus nedzirdējis,
                turpināja.</p>
                <p>Gaida griezīgi iesmējās.</p>
                <p>— Vai tu tiešām domā, ka tikpat viegli tagad tev ir
                mani paņemt sev līdz kā priekš gadiem bija — mani
                pamest.</p>
                <p>— Es darīju tā, kā man bija jādara. Mani panākumi
                dzīvē ir pierādījuši, ka man bija taisnība, tā darot, —
                es esmu panācis visu, ko gribējis.</p>
                <pb/>
                <p>— Un tagad — tu gribi panākt, — ka es tev līdz eju?</p>
                <p>— Jā.</p>
                <p>— Šeit ir tā vieta, kur tavas gribas vara beidzas.</p>
                <p>— Tātad — tu negribi man nākt līdz? — viņš smagi
                noteica.</p>
                <p>— Nē, es negribu tev iet līdz.</p>
                <p>Abi klusēja kādu brīdi.</p>
                <p>— Vai tu arī zini, ka es esmu ievērojams profesors,
                mans vārds ir pazīstams, uz maniem pētījumiem liek
                svaru zinātnes pasaulē...</p>
                <p>— Zinu, visu zinu, — ka tu spīdi pie firmāmenta kā
                rīta zvaigzne, tavus darbus, ko tu man sūtīji, visus saņēmu,
                recenzijas par taviem pētījumiem un panākumiem
                zinātnes laukā es visus lasīju; tu esi liels, patstāvīgs,
                cienīts, atzīts... bet es tevi nemīlu un tev līdz
                neiešu.</p>
                <p>Viņš nemierīgi sakustējās un spēra soli uz priekšu.</p>
                <p>— Te tev mans pēdējais, mans lielākais darbs, kas
                izšķīra manu likteni — tev veltīts, Gaidītā.</p>
                <p>Gaida pabīdīja grāmatu pie malas un pati mazliet
                atrāvās tālāk nost.</p>
                <p>— Tu mani mīlēsi atkal, tu nevari mani nemīlēt, — 
                viņš it kā ar varu spiedās iekšā viņas dvēselē.</p>
                <p>— Es mīlu citu.</p>
                <p>— Bet ne tā, kā tu mani mīlēji. Tas, kā tu tagad mīli,
                ir fizioloģiska vajadzība... to es zināju, to es sagaidīju
                un — sankcionēju. Bet tagad — tev ir jānāk man līdz, jo
                tu mīli mani. Pirmā mīlestība ir īstā, tā nekad neizzūd
                no cilvēka sirds. Tas, ko tu tagad man saki, ir prāta atzinums, </p>
                <pb/>
                <p>nav izjusts... Es saprotu. Tev jāpārdomā, jāizjūt,
                tad tu pati atzīsi, ka tev ir man līdz jānāk.</p>
                <p>— Nē, nē — es neiešu. — Gaida ar rokām it kā atgaiņājās.</p>
                <p>Viņš atkal soli tuvojās.</p>
                <p>— Gaidītā, mana Gaidītā! Mana Saulgaida, mana Afrodite!</p>
                <p>Viņš atkal izstiepa abas rokas pēc viņas, un viņa balss
                trīcēja. Viņa aizklāja acis rokām.</p>
                <p>— Ej, ej! — atstāj mani! — viņa it kā nespēkā čukstēja.</p>
                <p>Viņš satvēra viņas roku un to spieda pie savām lūpām.</p>
                <p>— Gaidītā, nāc man līdz, neatstāj mani! — viņš lūdza,
                ar dziļu sirsnību viņā lūkodamies, — es tevi gaidīju visus 
                šos gadus, es cerēju uz šo dienu, uz šo lielo saules
                dienu ... Sniedz man savu roku, — lai mūsu mūžš turpmāk
                iet kopā savijies... Vai es velti tevi būtu gaidījis,
                lai tu mani tagad atstumtu? ... Vai es — neesmu tevis
                cienīgs?</p>
                <p>Gaida ar troksni atbīdīja krēslu un asi iesmējās.</p>
                <p>— Jā, par daudz tu tagad esi manis cienīgs, slavenais
                profesors Valdis Pārups! Ir liels vilinājums — būt par
                tavu sievu, spīdēt tev līdzās kā mēnesim tavas saules
                atspīdumā... Bet es, diemžēl, esmu tāds profāns, ka
                nevaru sajūsmināties par tādu gloriju, un atstāju šo
                godu un laimi citai kādai ... — Gaidas balss drebēja
                caur asarām, viņa sakoda lūpas un, nervozi sakustēdamās,
                aizgriezās.</p>
                <pb/>
                <p>— Mana Gaidule, es redzu — tu esi daudz cietusi...
                Piedod, tu esi sieviete.</p>
                <p>Gaida spēji atgriezās.</p>
                <p>— Es — esmu cilvēks, — viņa stingru balsi mierīgi
                teica.</p>
                <p>It kā izbrīnījies, viņš to uzskatīja. Abi mēroja viens
                otru skatiem.</p>
                <p>— Gaidītā, vai es tevi būtu zaudējis? — it kā izmisums
                piepeši bija dzirdams viņa balsī.</p>
                <p>— Še mana roka — ardievu, Valdi! Man tagad ir jāiet
                — pēdējais laiks.</p>
                <p>Viņš turēja viņas roku savējā.</p>
                <p>— Ak tev jāiet — uz to priekšlasījumu? — viņš mazvērtīgi
                pasmaidīja.</p>
                <p>Gaida redzēja šo smaidu, un sīvs naids viņu pārņēma
                pret šo vīrieti. Viņa strauji izrāva savu roku.</p>
                <p>— Jā, man arī ir sava auditorija, diemžēl, — man arī
                ir savs — mūža darbs, kas man ne mazāk mīļš.</p>
                <p>— Bet tu mācīsies mīlēt — manu darbu.</p>
                <p>Gaida skaļi iesmējās.</p>
                <p>— Tu vēl arvien ceri? Nē, tici jel, tie laiki pagājuši,
                kad es varēju mīlēt tikai tavu darbu. Ardievu!</p>
                <p>Gaida saņēma no rakstāmgalda sava apcerējuma loksnes
                un steidzīgi salika melnā ādas somiņā. Rokas viņai
                drebēja.</p>
                <p>— Ej taču nu! — viņa teica nepacietīgi.</p>
                <p>— Labi. Es redzu — šovakar mēs netiksim galā. Rīt
                es pienākšu atkal.</p>
                <p>— Veltīgi, nenāc!</p>
                <pb/>
                <p>— Atļauj man to, es tevi lūdzu!</p>
                <p>— Ardievu, Gaidītā!</p>
                <p>— Ardievu, Valdi!</p>
                <p>Gaida vēlreiz sniedza viņam roku, viņš to satvēra un
                ilgi turēja savējā, viņas acīs skatīdamies ar savu hipnotizējošo
                skatu, kura priekšā Gaida senāk bija bijusi tik
                nespēcīga. Viņa mierīgi atbildēja viņa skatienu, ilgi
                viņā raudzīdamās. Domas, kā zibeņa šautras skrēja caur
                Gaidas galvu ... Vai viņa tiešām varbūt vēl mīlēja šo
                cilvēku, kuram reiz bija piederējusi visa viņas dvēsele?
                ... Kāds viņš bija? Ārēji stipri pārvērties. Tikai nerātnā
                matu cirta uz pieres viņai atgādināja seno jaunības
                draugu, retas sidrabotas stīgas tajā atdalījās. Viņa
                tumši pelēkās acis bija it kā dziļākas un raudzījās
                tik asi, cieti, brīžam smagi nopietni, tad izklaidīgi, domīgi,
                it kā pastāvīgi turpinādamas pētīt; tikai brīžiem
                tās bija nemierīgi šaudījušās, tad atkal vienā punktā
                raudzījušās. Un šīs plānās, sausās lūpas, vai tās viņa pazina?
                Likās, kā tās jau sen būtu atmācījušās smaidīt,
                maigus vārdus runāt, skūpstīt... Svešā, tumšā bārda
                tām gribēja pāraugt pavisam un tās it kā slēgt mūžīgā
                klusēšanā... Pierē bija divas dziļas krunkas. Ko tās
                stāstīja? Vai par pārciestām ilgām un gaidām? Nē, viss
                kopā bija tik sauss un sastindzis — Gaidai negribējās to
                ticēt... Ja, visa šī palsi pelēkā seja viņai šķita kā nekustīga
                salta maska ... Viss viņa stāvs bija pelēcīgs, bet
                stūrains, mazliet uz priekšu salīcis. Arī viņa iekšieni tā
                tagad pazina. Tas bija tas pats neizmērojami aukstais
                egoists. Visus šos gadus tas bija nodzīvojis ar savas
                laboratorijas retortēm, cilvēka miesu pētījis, to savos
                preparātos atšķirdams cīpsliņu pa cīpsliņai. Gar cilvēka </p>
                <pb/>
                <p>psīchi viņš maz bija licies zinis; sievietes dvēsele
                bija palikusi vienaldzīga. Viņš prasīja tāpat kā agrāk
                — lai mīļotā sieviete „piederētu" viņam kā nedzīva lieta.
                Pati par sevi tā viņam nebija nekas. — Nē, nē, ar
                šo cilvēku viņai nebija nekā kopīga.</p>
                <p>— Ardievu! — viņa vēlreiz atkārtoja.</p>
                <p>— Rīt es pienākšu, no rīta ...</p>
                <p>Viņš aizgāja.</p>
            </div>
            <div type="chapter">
                <head>29
                MŪŽĪGI SIEVIŠĶĪGAIS</head>
                <p>Pilna zāle gaidīja Gaidu atnākam.</p>
                <p>Uzskatot šo lielo ļaužu pūli, Gaida gluži aizmirsa visu,
                kas viņu nupat bija tā viļņojis. Viņa jau bija pieradusi
                atklāti uzstāties, bet šoreiz viņa sajuta manāmu
                nervozu uztraukumu. Gaidai parādoties, atskanēja
                aplausi. Viņa zināja, tās bija viņas dedzīgās piekritējas
                — viņas pašas audzēknes, vecāko klašu skolnieces. Viņa
                sarauca tikko manāmi pieri un pameta nopietnu skatu
                uz to pusi, kur sēdēja meitenes. Iestājās dziļš klusums.
                Tad Gaida iesāka. Sākumā viņa runāja drusku nedroši,
                bet pamazām viņa aizmirsās un mierīgi turpināja:</p>
                <p>— ... Ir psīcholoģiski izšķirts jautājums par sievietes
                īpatnējo dabu. Liekas, ka līdz ar civilizāciju arvien vairāk
                diferencējas abu dzimumu īpatnējas īpašības. Sieviešu
                izglītības sistēma iziet uz to — attīstīt it kā normālu
                sievišķību. Katrs sapratīs, ka sievišķība un vīrišķība </p>
                <pb/>
                <p>nevar būt nekad izglītības ideja; šīs īpašības nav
                iemācāmas, tās ir jau katra cilvēka dabā. Neviens nevarēs
                noliegt, ka arī sievietei nebūtu par sliktu, ja viņas
                audzināšanai piegrieztu vērību, attīstot viņā varonību,
                patstāvību, dūšību, patiesīgumu, tās ir īpašības, kādas
                tiek atzītas par vīrieša dzimumam piederīgām.</p>
                <p>Kultūras darba dalīšana starp vīrieti un sievieti ir
                pamatota uz abu dzimumu iedzimtām spējām, bet pa
                daļai gan arī uz ārēja ekonomiska un sociāla spaida.
                Vismaz spriest par to nevar tikmēr, kamēr vēl pastāv
                netaisnīgā sociālā nevienlīdzība starp abiem dzimumiem.
                Lai sieviete varētu rādīt savas kulturālās darbības spējas,
                tad viņai vispirms jādod iespēja brīvi attīstīties vispusīgi
                tāpat kā vīrietim.</p>
                <p>Sievietes nenoliedzamais uzdevums ir — mātes uzdevums,
                un viss, kas to veicina, allaž piederēs pie sievišķības
                kultūridejas. Bet arī šis uzdevums ir padots laika maiņai, 
                jo pati ģimenes dzīve un viņas veids top ar
                laiku citādi. Tagadējā ģimenes dzīves traģika pa labai
                daļai pastāv iekš tam, ka sievietes ar pārāk lielu godbijību
                un paļāvību bez kritikas pieķeras tam, kas agrāk
                bija mātes uzdevumi, un par maz saprāta izrāda tam, ko
                jaunais laiks no viņām prasa.</p>
                <p>Viskopībā sieviete nespēs līdzās stāties vīrietim ne
                zinātnē, ne mākslā, ne politikā, un tas nekad nevarēs
                būt visu sieviešu darbības un radīšanas lauks, jo sievietes
                dzimuma dzīves funkcijas apsorbē viņu visu —
                cilvēci radot. Šis radīšanas lauks ir tikpat liels un cēls
                kā vīrieša, ja sieviete to ņem plašāk, ja viņa top spējīga
                dot saviem bērniem kā personība personībai arī garīgu
                atbalstu.</p>
                <pb/>
                <p>Plašāka izglītība sievietēm tagad samērā ir vieglāk
                pieejama nekā agrāk. Šajā ziņā sieviešu emancipācijas
                jautājums ir pa daļai izkarots. Simtām tagad bauda ar
                vīriešiem vienlīdzīgi augstāko izglītību. Kā viņas augļos
                ar šo iegūto garīgo kapitālu, to rādīs nākotne; un droši
                viņu garīgais, plašākais izglītības ieguvums neies zudumā
                pēcnākamiem.</p>
                <p>Lai mūsu laiku izglītotās sievietes ņem par priekšzīmi
                renesanses sievietes. Kāda sievišķības burvība no
                viņām izgāja! Un taču viņu nozīme nebija viņu aktīvā
                darbībā, bet vairāk viņu personībā: viņas bija visa cēla
                un daiļa ierosinātājas. Lai atceramies, ka savā laikā
                Francijas inteliģentākās sievietes radīja savus, Francijas
                vēsturē tik svarīgos „Salonus", kuri bija tā laika
                franču sabiedrības un polītikas vidus punkts. Cēlākie
                gari tur pulcējās un tur dabūja savstarpējus ierosinājumus.
                Sievietes garīgā darbība aizvien galvenā kārtā
                pastāvēs viņas personības iespaidā uz savu apkārtni.
                Tikai atsevišķas sievietes kā meteori turpmāk lielākā
                skaitā uzliesmos pie vispārības apvāršņa tā zinātnē,
                mākslā, kā arī sabiedriskā dzīvē. Savu iedzimto tieksmi
                — gribu uz maternitāti, sieviete nekad nevarēs un negribēs
                mākslīgi pārvarēt. Bet ir jāatzīst, ka ir tādas sievietes,
                kurām nav šādas tieksmes, un tādas kā mātes
                nebūtu savā vietā. Lai tādām nebūtu liegts brīvs ceļš
                uz to, uz ko viņām ir lielākas tieksmes, varbūt uz zinātni,
                mākslu, sabiedrisku darbību.</p>
                <p>Kā sievietei nevar liegt gribu būt mātei, tāpat arī ne
                gribu būt cilvēkam. Cilvēks būdama, sieviete nemaz
                nepaliks mazāk sievišķīga. Pret pārspīlētas salkanas
                sievišķības attīstību ir jāuzstājas. Jau no mazām dienām
                jāmāca puikām uzskatīt meitenes par līdzīgām biedrenēm; </p>
                <pb/>
                <p>un meitenēm jāmāca izpelnīties vīriešu atzinību
                ar augstākiem līdzekļiem nekā ar salkanību, tukšu koķetēriju.
                Kā zināms, koķetērijā izpaužas ilgas pēc otra
                dzimuma, seksuāla kairināšana. Zināma koķeterija arī
                jaunībā ir savā vietā, bet nožēlojamas ir sievietes, kas,
                piemēram, savā otrā pārējas augumā, tā saucamā „bīstamā
                vecumā", grib kādreiz atgūt jaunībā neizbaudītus
                priekus, pārvērtējot visas morāles vērtības. Nekas nav
                smieklīgāks kā pusmūža sieviete, kas nekautrējas atklātībā
                flirtēt un pie tam pilnu muti žēloties, ka viņa
                ir neapmierināta, nesaprasta. Ļoti zema vērtība ir šāda
                veida neapmierinātībai ... Bieži par tādu sievieti ar
                taisnību var teikt, ka viņas galvenā nelaime ir tā, ka
                viņā nav nekā bijis ko nesaprast.</p>
                <p>Bet arī pēc tādām sievietēm būs arvien pieprasījums,
                varbūt lielāks, kā pēc cēlākām, jo — kā arvien būs dažādas
                sievietes, tāpat arī būs dažādi vīrieši. Katrai radībiņai
                ir savas eksistences tiesības, šādas sievietes daži
                vīrieši mēdz dēvēt par sievišķības piemēriem. Bēdīgi
                būtu ar sievieti, ja tas būtu vispārējs spriedums. Bet tā
                tas vairs nav. Sievišķība tagad vairs nenozīmē to pašu,
                ko agrāk, un vēlāk tā varbūt vēl vairāk mainīsies.</p>
                <p>Ir jāzūd liekulīgajām attieksmēm starp abiem dzimumiem,
                un arī sarežģītā melu sistēma, un nekautrīgās
                medības pēc vīrieša, naudas laulībā. Tai vietā jāstājas
                cilvēka cienīgai mīlestības iekarošanas spēlei, kur labais
                sacentīsies ar labāko mīļās dēļ.</p>
                <p>Brīvā sieviete mīlestību atjaunos ar visu savu īpatnējo,
                plašo jūtu bagātību, un tikai tad pilnībā parādīsies
                mīlestības varas apjoms. Tad visa dzīve kļūs daiļāka, patiesīgāka,
                — kad mīlestība nesmaks zem liekulības melu
                spaida...</p>
                <pb/>
                <p>Sievas, mostieties! Mitējieties laiski saulē gozēties un
                vīra priekšā rāpuļot, asiniet vienaldzības miegā aptrulušo
                prātu, topiet garā možas, sniedziet rokas jaunajām
                sievietēm kā māsas, biedrenes, atstājiet uz laiku ģimenes
                pavardus un ņemiet dalību sievietes kultūras
                cīņā — par vienlīdzīgām cilvēka tiesībām.</p>
                <p>Sievietes! lai protestējam pret katru nešķīstību, mīlestības
                apgānīšanu, un pašas lai paliekam arvien cēlas,
                daiļas, tīras kā mīlestības baltās priesterienes!</p>
                <p>Gaida beidza. Viņas acis liesmoja, vaigi kvēloja un
                aukstie pirksti uztraukumā drebēja.</p>
                <p>— Kad viņa atstāja katedru, atskanēja vētraini, nemitīgi
                aplausi un skaļi saucieni — jauno galā — aiz kuriem
                bija dzirdami apspiesti ļauni smiekli.</p>
                <p>— Dumpiniece! Negantniece! — gandrīz vienā balsī
                iesaucās Cepļa kundze ar Viļņa kundzi, kas abas, izdzirdušas
                izstādē par Gaidas priekšlasījumu, bija ieradušās.</p>
                <p>— Varena brīvība — citām sievām ņemt vīrus nost,
                — Cepļa kundze, dusmās piesarkusi, teica uz savu kaimiņieni.</p>
                <p>— Laba priesteriene! Ha—ha! Trakule — vairāk nekas.
                Tādās klausīties — tīrais kauns ... Mana dēliņa mūžiņu
                sagrauza ... fī, tu neķītrā! — Viļņa kundze sprauslāja.</p>
                <p>Zuze ar Rēziju sasmaidījās un nemanītas pazuda,
                lauzdamās cauri sieviešu drūzmai pie katedra, kur skolnieces
                bija Gaidu lokā apstājušas un apbēra viņu ar
                jūsmīgiem izsaucieniem. Tikai ar pūlēm viņām izdevās
                izspiesties caur meiteņu baru un ar rokas spiedienu izteikt
                Gaidai savu atzinību.</p>
                <pb/>
                <p>— Ārā izsviest pa durvīm vajadzēja to nerīžīgo bezkauņu!
                — Cepļa kundze sadzirdami teica.</p>
                <p>— Prom, prom! — Viļņa kundze ticīgi turēja līdz savai
                draudzenei.</p>
                <p>— Māma, rimsties jel! — Dēzija klusi lūdzās, māti
                pie elkoņa raustīdama.</p>
                <p>— Mierā liec, nepraša! — Cepļa kundze ar sparu izrāva 
                savu elkoni.</p>
                <p>— Bezkauņa, kā tad! — klusiņām piebalsoja Cepļa
                kundzei dažas vecenes, kas bija ap viņu un Viļņa kundzi
                sapulcējušās.</p>
                <p>— Izklaidēt vajadzētu to dullo skuķu pūli, kas viņai
                apkārt dzied „Oziannā!" — Viļņa kundze deva padomu.</p>
                <p>— Un pašu nogrūst pa trepēm zemē, — Cepļa kundze
                piebalsoja</p>
                <p>— Lūk, tā viņas pirmā vīra māte esot!... Kāda vecīga
                sieva no pūļa rādīja uz Viļņa kundzi. Visas klātesošās
                sačukstējās un sabadījās.</p>
                <p>— Mēs tās trulās!</p>
                <p>— Mēs tās rāpules!</p>
                <p>— Šās tik tās možās!</p>
                <p>— Varena modrība, — ko nedomā! — vecās dāmas cita
                caur citu šņāca kā čūskas, kurām uz galvas uzmīts.
                Visas apspiesti, nedroši rūkdamas, stūmās uz zāles
                priekšu.</p>
                <p>Meiteņu vidū atkal atskanēja skaļi saucieni. Gaida
                pretojās, tad padevās meiteņu gribai un pašlaik taisījās
                kāpt atkal katedrā, kad atskanēja dobja šņākoņa.</p>
                <p>— Nost! Ārā! — ķērca no viņa gala.</p>
                <pb/>
                <p>Gaida pavērsās uz to pusi un nobāla. Meitenes arī nemierīgi
                sakustējās.</p>
                <p>— Projām, dumpiniece! Tikumības gāzēja! — dzirdēja
                retus aizsmakušus saucienus.</p>
                <p>— Skuķes, mājās gulēt! — uzsauca dažas saniknotas
                mātes savām meitām.</p>
                <p>— Bravo, runātāja! Lai dzīvo Gaida Goba! — skaļu
                drebošu balsi sauca Dēzija, rokas plaukšķinādama.</p>
                <p>— Mātes tiesības visām sievietēm! — sauca Rēzija un
                Zuze. Viņām kautrīgi atsevišķas balsis no lielā sieviešu
                bara pievienojās, tad aplausu vētra atkal brāzās pār plašajām,
                sieviešu pildītajām telpām.</p>
                <p>— Manas skuķes trakas, vai! Dievs žēlīgais! — Cepļa
                kundze pārbijusies ievaidējās un ar varu spraucās cauri
                pie savām meitām, kuras līdz ar skolniecēm virzījās uz
                durvju pusi, retu, aizsmakušu kliedzienu pavadītas:
                „Arā, ārā! mājās gulēt, knīpas!"</p>
                <p>Gaida vairs nedzirdēja pretinieču ļaunos saucienus,
                viņa tikai klausījās apkārtējās jaunajās meitenēs un
                priecājās savu atzinēju starpā redzēdama arī Dēziju,
                Rēziju un Zuzi.</p>
                <p>Kāda gaišmataina sārtvaidze meitene dedzīgām acīm,
                pastrupu deguntiņu, pilnīgām, sārtām lūpām spiedās
                gluži tuvu Gaidai.</p>
                <p>— Gobas kundze! Mīļā Gobas kundze! — viņa sauca
                sajūsmā dzirkstījošām acīm.</p>
                <p>— Ko Daina teiks? — Gaida pasmaidīja, pret meiteni
                pagriezusies.</p>
                <p>— Nāciet pie mums! — Daina noslēpumaini sacīja.</p>
                <pb/>
                <p>— Nāciet, nāciet Gobas kundze! — citas meitenes aicināja
                priecīgā čaloņā.</p>
                <p>Gaida smaidīdama piekrītot māja ar galvu uz visām
                pusēm.</p>
                <p>Tālumā vēl dzirdēja apklūstošu rūkoņu...</p>
                <p>* * * </p>
            </div>
            <div type="chapter">
                <head>30
                TU ESI BRĪVA</head>
                <p>Pēc priekšlasījuma Gaida ziņoja Pazaram, lai šovakar
                nenāk. Viņa gribēja būt viena.</p>
                <p>Savā darba istabā iegājušai, viņai dūrās acīs uz rakstāmā
                galda gulošā Valža Pārupa grāmata Jaunākie pētījumi
                par organisko vielu. Viņa pašķīra lapu tālāk. Jā,
                tur stāvēja: Veltījums manai līgavai Gaidai Gobai.</p>
                <p>Gaida nosvieda grāmatu tālu projām no sevis kaktā,
                tad pati atkrita uz galda ... viss viņas lokanais stāvs
                raustījās raudās ...</p>
                <p>Ilgi viņa raudāja, tad piecēlās un staigāja pa istabu,
                nervozi savu kabatas drāniņu plucinādama.</p>
                <p>Kādēļ viņa raudāja, kādēļ tā cīnījās pati ar sevi? Vai
                viņa viņu vēl mīlēja?</p>
                <p>Visu savu pagājušo dzīvi, savu pirmo mīlestību, viņa
                pārdomāja dienu pēc dienas. Vai tā viņu bija gaidījusi?
                Nē. Vai tas bija aplam, vai tas nebija grēks, ka viņa,
                sieviete, tā bija apgājusies ar savu pirmo mīlestību? ...</p>
                <pb/>
                <p>Tad viņa lūkoja iedomāties, kā būtu bijis, ja viņa šos
                divpadsmit gadus būtu uz viņu gaidījusi. Ja viņa no
                paša sākuma būtu turējusies pie tās domas — viņu gaidīt,
                tad viss būtu gluži citādi iznācis, to viņa saprata.
                Tad pagājušie gadi būtu no viņas dzīves izsvītroti, viņa
                būtu kaltusi un dēdējusi, viņu gaidīdama „uzticīgā
                mīlestībā" kā daža laba sieviete. Vai tad viņa būtu tāda,
                kāda tā tagad bija? Nē, miesīga un varbūt arī garīga
                ruīna viņa būtu tagad. Pa šiem divpadsmit gadiem viņa
                ir pati savu dzīvi izkalusi pēc sava prāta, un tā viņai tapusi
                mīļa, jo tā ir viņas pašas darbs — viņa pati. Vai to
                visu viņa tagad lai atmestu? Jā, vai tas faktiski maz
                bija izdarāms?</p>
                <p>Bet tad Gaida pati nemaz nemanīja, ka sāka pārdomāt
                par to, kādā kārtā tas būtu izdarāms. Drīz viņa atzina,
                ka tas viegli reālizējams: skolu tikpat labi varēs
                tālāk vadīt Balva ar Veltu un Spariņu. Līzīte arī skolā.
                Tātad viņas darbs neies bojā, nedz arī nāks svešās rokās.
                Jaunākās māsas un Krustiņš visi ir izaudzināti, tiem
                viņas vadības vairs nevajag. Velta ir apprecējusies, Līzīte
                ies nākamo gadu uz Pēterburgu studēt, varēs pie viņas
                Pēterburgā dzīvot — arī viens labums!</p>
                <p>Tikai Līgitai vēl pāris gadu līdz skolas beigšanai. Bet
                tā var visur dzīvot, vai pie Veltas, vai Kārļa un Raitas.
                Sieviešu biedrībai gan ar viņu zustu cītīga darbiniece,
                bet galu galā arī tā bez viņas nekritīs.</p>
                <p>Jā, praktiski un faktiski nekas nestāvēja ceļā viņas
                aiziešanai.</p>
                <p>Tad Gaida sāka iedomāties savu jauno dzīvi Pēterburgā
                ar Valdi. Bet, jo vairāk viņa par to domāja, jo
                skaidrāk sajuta, ka nekas viņu turp nevilināja, ne Valdis </p>
                <pb/>
                <p>pats, ne viņa darbs. Ko viņa pati tur darīs, kādi jauni
                dzīves uzdevumi tai rasies, — to viņa nemaz nevarēja
                iedomāties. Tur viņai viss bija svešs. Jā, to viņa viņam
                rīt teiks un viņam līdz neies.</p>
                <p>Tad viņa iedomājās viņu, kā tas turpmāk dzīvos bez
                cerības, kas to pavadījusi visu šo laiku; ka viņš tagad
                dzīvos vēl vientuļāks ar savu sauso zinātni, bez mīlestības.
                Jā, vai viņa zinātne necietīs līdz?...</p>
                <p>Bet Gaidai nebija vairs žēl viņa, nedz viņa zinātnes —
                tik gluži tāls un svešs tas viņai bija tapis pa šiem gadiem
                ... Bet varbūt bija viņas morālisks pienākums tam
                sekot, jo viņš to bija gaidījis un citu tas nevarot mīlēt.</p>
                <p>Viņa pārdomāja ar prātu par šādu morāli un pienākumu,
                bet atzina, ka viņas sirds tam nerunā līdz.</p>
                <p>Un tad viņa domāja par Ilmaru. Līdz tam viņa bija no
                domām par viņu izvairījusies. Viņas sirds sāka straujāk
                pukstēt...</p>
                <p>Viņa vairs nesapņoja par tādu mīlestības varoni, vīrieti
                pusdievu, kam tā kapitulētu bez noteikumiem; viņa
                zināja, ka tāda nav un nevar būt. Viņa tik gribēja cilvēku,
                tādu pašu kā viņa, ar cilvēciskām vājībām un trūkumiem,
                bet — godīgu, patiesīgu un, par visām lietām,
                cilvēku, — kuru viņa varēja cienīt. Jā, izvēle viņai nebija
                grūta. Tā bija skaidra lieta, viņa paliks tepat — ar
                Ilmaru, ar savu darbu, pie visiem saviem mīļajiem.</p>
                <p>Tā nospriežot, Gaidai tapa vieglāk, un viņa gāja pie
                miera.</p>
                <p>No rīta tā agri pamodās un nevarēja vairs aizmigt.
                Viņš nāks pēc atbildes. Tā viņai galvā bija gatava. Bet
                viņa vairs netiksies ar viņu — nē. Gaida piecēlās un uzrakstīja
                Valdim īsu vēstulīti, kuru nodeva Annai Petrovnai, </p>
                <pb/>
                <p>lai nodod — profesoram Pārupam, kad tas pēc
                viņas prasa.</p>
                <p>Gaida rakstīja:</p>
                <p>„Es, Valdi, tev līdz neeju, jo es Tevi vairs nemīlu un
                Tev „piederēt" negribu. Es mīlu citu, kuram es nepiederu
                un kurš nepieder man. Pa šiem divpadsmit gadiem
                es esmu pati radījusi savu dzīvi, kurā esmu ieaugusi ar
                visu sirdi un dvēseli. Tu man pa šo laiku esi kļuvis
                svešs, tāpat man svešs Tavs darbs. Ne Tu vari vairs
                ietilpt manā pasaulē, ne es Tavā.</p>
                <p>Mana dzīves gudrība ir — dzīves darbu savienot ar
                mīlestību.</p>
                <p>Ardievu! Gaida."</p>
                <p>Gaida vairs Valdi neredzēja.</p>
                <p>* * *</p>
                <p>Vakarā atnāca Ilmars.</p>
                <p>Gaida, gurdeni smaidīdama, gāja viņam pretī. Viņš
                bija ļoti uztraukts par Afrodites pārdošanu. Viņš pats
                to gribējis pirkt, bet cits jau bija noņēmis no priekšas.
                Ilmars bija pikts uz Daugu un arī uz Gaidu.</p>
                <p>— Mana Afrodite! Cits viņu skatīs ... nē, Gaida, to es
                nevaru iedomāties, tad man trakam ir jāpaliek. Dari, ko
                zini, tev jāiet pie Daugas un jālūko dabūt atpakaļ Afrodite,
                — lai maksā ko maksādams, Afroditei jātop
                manai!</p>
                <p>Tā Ilmars Pazars lielā uztraukumā skraidīja apkārt
                pa istabu un nebija apmierināms, kamēr Gaidai bija jāapsolās
                darīt kaut ko šai lietā.</p>
                <p>— Par ko tu, mīļais, arī vari uztraukties! — Gaida
                brīnījās. — Un ko tu teiktu, ja tagad Afrodites vietā
                zaudētu mani pašu?</p>
                <p>— Ko? — to viņš nevarēja iedomāties nepavisam. Viņa
                acu zīlītes pēkšņi izplētās, viņš nervozi sakustējās un pacēla
                savu roku, kā pēc viņas tverdams.</p>
                <p>— Valdis bija šeit. — Gaida teica.</p>
                <p>— Valdis Pārups? — Ilmars spēji izgrūda, izbailes bija
                redzamas viņa vaibstos. — Viņš — nācis tev pakaļ —
                solījies — pēc piecpadsmit gadiem? — Pazars dobji prasīja.</p>
                <p>— Jā, agrāk nekā solījies — tikai divpadsmit gadi pagājuši
                no tā laika, — Gaida īsi iesmējās.</p>
                <p>— Un tu — ko tu darīsi? — Ilmars aizsmakušu balsi
                jautāja un atkal izstiepa savas rokas pēc viņas, tad ātri
                atrāva tās atpakaļ.</p>
                <p>Gaida klusēja un vēroja savu draugu.</p>
                <p>— Ko lai es darītu? — viņa pētīdama jautāja.</p>
                <p>— Ko tu lai dari? — viņš atkārtoja ar dziļu rūgtumu,
                viņa lūpas drebēja.</p>
                <p>Gaida nekā neteica.</p>
                <p>— Vai tu man prasi, ko tev būs darīt? — viņš atkal
                jautāja, kad viņa arvien vēl klusēja.</p>
                <p>Viņa viegli pakratīja galvu, vai noliegdama jeb apstiprinādama,
                — to viņš neizprata, tik atkrita krēslā un
                ilgi klusēja, sev priekšā vienā punktā raudzīdamies.</p>
                <p>— Izvēle pieder tev pašai... tikai mīlestība ir pilntiesīga.
                — Viņš smagi uzsāka, runādams īsi, apraustīti.
                — Valdis bija tava pirmā mīlestība. — Tava vienīgā mīlestība,
                kā tu man toreiz teici. Varbūt, tā arī tava vienīgā
                palikusi? ... Cits viss bija — tikai maldīšanās ...
                arī tā tu teici ...</p>
                <pb/>
                <p>Gaida cieta klusu un, elpu aizturēdama, klausījās ar
                visu savu būti. Ilmars turpināja:</p>
                <p>— Tagad — lai izšķir tava sirds. — Viņš smagi elpoja
                un izvairījās viņas skata.</p>
                <p>Gaidai kļuva žēl. Viņai likās, ka katrs viņa nervs sajustu
                nevaldāmas, degošas sāpes.</p>
                <p>— Ilmar! — viņa maigi teica, uzlikdama savu roku uz
                viņa plecu.</p>
                <p>— Nē, nē, Gaida — nekādas mīkstsirdības! Tu redzi,
                es ciešu, tas taisnība. Bet tu nedrīksti tam griezt nekādu
                vērību. Man nevajag žēlastības dāvanu! — — — viņš
                saslējās. — Tu esi brīva. Nekādu spaidu pret tavu 
                pašnoteikšanos es neizlietošu... es padošos tavam lēmumam, 
                lai tas arī būtu ļaunākais.</p>
                <p>Gaida atkal gribēja viņu pārtraukt.</p>
                <p>— Nē, nē. Tagad es negribu tavu atbildi, es redzu —
                tev žēl manis. Es iešu tagad. — Viņš ātri piecēlās un taisījās
                iet. Mazliet apstājās, pārdomādams, vai vēl kas
                svarīgs nav aizmirsies.</p>
                <p>— Pārliec visu viena pati, netraucēta! — viņš piebilda.
                — Neaizraujies no citām blakus jūtām, seko vienīgi —
                savai mīestībai. Esi patiesa, Gaida! Patiesība bija tas
                pamats, uz kura mēs cēlām mūsu mīlestību ...— Viņa
                balss aprāvās. — Jā tu arī mani atstātu, es to panesīšu
                kā nenovēršamo, tikai ne melus! Gaida, ardievu!... Es
                tevi mīlēju ... atceries to, kad būsi izšķīrusies — ne
                man par labu.</p>
                <p>Viņš sniedza viņai savu roku. Viņa acis sāpju pilnas
                raudzījās Gaidā, viņa lūpu kaktiņi bija uz zemi noslīdējuši... 
                Viņš atcerējās, ka Gaida pēdējā laikā bija it kā
                vēsāka pret viņu; viņam jau arī agrāk bija licies, ka viņa</p>
                <pb/>
                <p>to vairs tā nemīl kā senāk, un tagad tas bija pilnīgi
                pārliecināts, ka Gaidas svaros viņš ir vieglāks par to
                otru ... Viņš maz vairs cerēja.</p>
                <p>— Es, Ilmar, izšķīros, mana atbilde jau Valža rokās. —
                Gaida teica mierīgi, ar varu atturēdama savu prieku.</p>
                <p>Ilmars instinktīvi atlaida Gaidas roku, sagaidīdams
                pēdējo triecienu. Viņa atkal mazliet klusēja, it kā vēl
                ko sevī apspriezdama.</p>
                <p>— Tu — nepārsteidzies? — viņš, strauji prasīja.</p>
                <p>— Nē. Es pārdomāju visu nakti. — Gaida atkal apklusa.</p>
                <p>Viņš nemiera pilns raudzījās viņā un uz brīdi apturēja
                elpu.</p>
                <p>— Gaida, apžēlojies, nemoki mani, — vai tu izšķīries
                — iet vai palikt?</p>
                <p>— Palikt.</p>
                <p>Ilmars it kā apmulsa uz acumirkli. Tikai kad Gaida
                jautri iesmējās, viņš saprata pilnīgi un vētraini satvēra
                viņu abām rokām...</p>
                <p>— Nu, un kas ir vairāk — Afrodite vai pats modelis?
                — Gaida smaidīdama prasīja, kad pirmais lielais uztraukums
                bija pārgājis.</p>
                <p>— Ak, Afrodite ir nieks! — Ilmars jautri izsaucās un
                priekā starojošām acīm lūkojās Gaidā.</p>
                <p>Gaida raudzījās viņā, un viņai šķita, ka tā redzētu savā
                priekšā nevaldāmo, bezbēdīgo studentu no pirmās
                balles. Bārdu viņš nesen bija noskuvis un izskatījās desmit
                gadu jaunāks nekā patiesībā bija. Viņa dzīves prieka
                pilnā daba, likās, nepadevās laika iespaidam.</p>
                <p>Abi smējās un tērzēja skaļā līksmē.</p>
                <pb/>
                <p>— Bet kā lai es dabūju atpakaļ Afroditi? Tas pircējs
                droši vien negribēs ar labu to atdot. — Gaida vēlāk norūpējusies
                teica.</p>
                <p>— Atstāsim viņam to. Lai tas svešinieks ir laimīgs
                ar savu ieguvumu! — — Pazars satvēra atkal Gaidu, it
                kā sargādams ... — Dauga iztaisīs citu — tikpat skaistu,
                vai ne?</p>
                <p>— Jā, Ilmar.</p>
                <p>* * * </p>
                <p>Mākslas istāde tika slēgta, Afrodite aizsūtīta uz Pēterburgu.
                No paraksta par saņemšanu Dauga dabūja zināt,
                ka viņas darbu nopircis — profesors Valdis Pārups.</p>
            </div>
        </div>
     </body>
  </text>
</TEI>