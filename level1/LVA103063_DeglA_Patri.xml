<TEI xmlns="http://www.tei-c.org/ns/1.0" xml:lang="lv" xml:id="LVA103063_DeglA_Patri">
  <teiHeader>
    <fileDesc>
      <titleStmt>
      <title>Patrioti</title>
      <author>Deglavs, Augusts, 1862–1922</author>
      <respStmt>
        <resp>editor</resp>
        <name>Artis Ozols</name>
      </respStmt>
      </titleStmt>
      <extent>
        <measure unit="words">238911</measure>
        <measure unit="pages">1162</measure>
      </extent>
      <publicationStmt>
        <publisher ref="https://distant-reading.net">COST Action "Distant Reading for European Literary History" (CA16204)</publisher>
        <date when="2022-04-22"/>
        <availability>
          <licence target="https://creativecommons.org/licenses/by/4.0/"> Licenced under CC-BY 4.0 </licence>
        </availability>
        <ref type="doi" target="http://dom.lndb.lv/data/obj/103063"/>
      </publicationStmt>
      <sourceDesc>
        <bibl type="digitalSource">
          <ref target="http://dom.lndb.lv/data/obj/103063">Deglavs, Augusts, 1862–1922, Patrioti
          </ref>
          <publisher>National Library of Latvia</publisher>
        </bibl>
        <bibl type="firstEdition">
          <title>Patrioti</title>
          <author>Deglavs, Augusts, 1862–1922</author>
          <publisher>Rīga: Latvijas Valsts Izdevniecība</publisher>
          <pubPlace>Rīga</pubPlace>
          <date>1912</date>
        </bibl>
      </sourceDesc>
    </fileDesc>
      <profileDesc
          xmlns:e="http://distantreading.net/eltec/ns">
        <langUsage>
      <language ident="lv" usage="100"/>
        </langUsage>
        <textDesc>
          <e:authorGender key="M"/>
          <e:canonicity key="low"/>
          <e:size key="long"/>
          <e:timeSlot key="T4"/>
        </textDesc>
      </profileDesc>
    <revisionDesc>
      <change when="2022-04-22">Automātiski pārveidots ELTeC formātā</change>
    </revisionDesc>
  </teiHeader>

  <text>
     <body>
         <div type="group">
             <head>PIRMĀ DAĻA</head>
             <div type="chapter">
                 <head>Pirmā nodaļa</head>
                 <p>Nemīlīga pievakare, martam izejot 186... gadā. Gaiss smags kā tērauds, brāzmām smalka krusa ar lietu, kas skalo ledus atliekas uz šosejas starp Jelgavu un Rīgu Olaines līdzenumos. Bet brīžiem sniegs ņem pārsvaru un pārklāj kā ar baltu segu ne vien pēdas uz ceļa, bet arī apkārtējos tīreļus un skuju mežus. Tikai ne uz ilgu laiku, jo lietus urba viņā caurumus, tā ka no baltās vilānes atlika vēl tikai balti plankumi, un arī tos drīzi vien aprija pelēkā piekrēsle.</p>
                 <p>Nemitīgi čirkst pogas, dimd ilkšu pulksteņi, zirgi sprauslo, rati rīb, kamanas un ragavas griezīgi šņāc, jo ceļš ir tāds, ka labi nevar pabraukt ne ar ratiem, ne ar ragavām. Toreiz vēl neskrēja suta kumeļš starp Jelgavu un Rīgu, bet Kurzemes apvidos žīdi un vanderzeļļi stāstīja ļautiņiem brīnuma lietas, ka no Rīgas uz Dinaburgu varot braukt ar uguns ratiem un no turienes tālāk uz Pēterburgu. Sieviņas lauzīja galvu. Kā tas gan var būt ierīkots? Laikam tā: uguns kuras dīseles galā, un versme velk ratus uz priekšu!</p>
                 <p>Šoseja starp Rīgu un Jelgavu bija dzīva kā iela, un vispār toreiz pa galvenajiem lielceļiem pastāvīgi kustēja braucēji un kājnieki. Krogi bija ik pāra verstis un bieži tik pilni, ka ceļenieki nevarēja dabūt naktsmājas. Tie bija kviešu laiki krodzeniekiem, jo it kā piebāzti tik «gastcimere» ar kungiem un vāciešiem, kā lielā krogus istaba ar prastiem ļaudīm. Krogiem pa lielākai daļai bija divas stedeles, viena vācu, otra latviešu. Pirmā arvien bija ar sausiem salmiem piekaisīta, otra kā nu kuru reiz, dažreiz jābrien līdz auklu vietai. It sevišķi ja krodzeniekiem nebija lauku un tiem mēslu nevajadzēja. Ļautiņi tomēr ar šo parādību bija apraduši un ieskatīja to kā pilnīgi dabīgu un saprotamu. Kā tu, zemnieka cilvēks, varī to gribēt, ko kungs!</p>
                 <p>Necik tāl B. krogs, apmēram pusceļā starp Kurzemes un Vidzemes galvaspilsētām. Starp braucējiem un kājniekiem steidzās turpu kāds gadus piecpadsmit vecs zēns pasmalkiem kauliem un pasīks no auguma, bet citādi liela cilvēka gaitu. Viņa drēbes, cik varēja spriest, patlaban kā šūdinātas; tumši pelēkais vadmalas mētelītis ar raga kņopēm pirmo vai otru reizi kā mugurā, bet slapjums tam tomēr ķēris cauri līdz ādai. Galvā zilgana plato dibenu cepure ar siksniņām uz spīdīgā širmja. Pa to ritēja rasotas ūdens piles, bet uz pieres spiedās karsti sviedri. Viņš norāva cepuri, nopurināja no tās nemīlīgo mitrumu un atbraucīja pakuplos melnos matus, kuri kūpēja. Un garīe taukādas zābaki, lai gan labi smērēti, tomēr aiz slapjuma</p>
                 <pb/>
                 <p>šļakstēja. Lai gan tas pūlas spert stingrus soļus, tie šad un tad sagrīļojas — liecība, ka viņš ilgojas pēc atpūtas un pajumtes.</p>
                 <p>Lielu ceļa gabalu viņš bija nostaigājis; gaiļos bija cēlies un labības vedējiem no Bērzmuižas ļaudīm atbraucis līdzi uz Jelgavu, un no turienes šo gabalu spolējis tālāk kājām. Viņa ceļa mērķis bija Rīga.</p>
                 <p>Tomēr acis tam ir pierē un tas ievēro it visu, kas viņam notiek pa labi un pa kreisi. Arvien vairāk un vairāk viņa priekšā atklājas garais, baltais krogs ar stedelēm abos galos.</p>
                 <p>Viņam blakus turas kāds zemnieku pajūgs. Zirdziņš velk atspēries, āda sprogaina un kūp. Vezums nebija tāds kā citiem lauceniekiem, kas ved uz pilsētu produktus. Ratos dažādas mantas un grabažas, it kā vadājoties pa jurģiem. Uz vezuma sēdēja sieva ar zīdaini, vīrs ar gadus desmit vecu meiteni un gadus astoņus vecu puiku gāja blakus kājām. Izņemot meiteni, visi gaišmataini un sārti.</p>
                 <p>«Laikam aizgājēji,» viņš nodomāja. Aiz viņiem gāja kāds cits pāris, tiem nebija sava zirdziņa. Vīrs melnu, spožu bārzdu, kura metās vilnā, un brūnām, spīdīgām acīm nesa uz muguras lielu paunu gultu drēbju, kamēr sieva, iesējusi klēpja bērnu lakatā pie krūts, vilkās noskumusi viņam pakaļ.</p>
                 <p>Aiz viņiem atkal kāds noguris krievs platu, sarkanu bārzdu, pinkainu jērenīcu galvā, melnu ādas somu siksnā pār pleciem piekārtu un lielu bozi rokās. Tad kūņojās vesela rinda bandžoļu (leišu), kuri ved uz Rīgu pārdot: citi garkūļus, citi labību.</p>
                 <p>«Trrph, ķēvīte!» vīrs beidzot apturēja. «Kur nu lietus laikā vairs tālāk dauzīsies! Kāp zemē, Līb, un ej ar bērniem iekšā. Iebraukšu ratus stedelē un pabarošu ķēvīti.»</p>
                 <p>Sieva diezgan ilgi tūļojās, kamēr norāpās ar bērnu no vezuma, un, bīdīdama lakatu no acīm, blenza pēc ieejas. Vīrs pa tam paņēma zirdziņam pie galvas un taisījās braukt iekšā vienā no stedelēm.</p>
                 <p>Bet krogus puisis tam stājās ceļā un skarbi uzsauca:</p>
                 <p>«Ē vīrs, kur tu brauc! Laikam priekš tevim pakaisīju ar sausām streijām? Neredzi, kur tavs gals?»</p>
                 <p>«Priekš cepešu ēdējiem izkaisīji, tiem, kas ar gumijas kalašiņām staigā!» otrs vīrs, ar paunu pienācis, īgni nospļāvās. «Mūs' kārtas cilvēki lai brien līdz acīm!»</p>
                 <p>«Kas tev par daļu?!» krogus puisis atcirta. «Saturi savas žaunas. Tu nevienas pudeles ruma un nulšnapšķa gan neizsauksi ... Jābrien, ko domā! ... Āre, tur leiši brauc, nopērc vezmu garkūļu un izkaisi.»</p>
                 <p>«Nu nebarīes jau, ciema brāl,» zirga īpašnieks grieza pajūgu atpakaļ, «gan jau iztiksim! Va' tad nu īsti noslīksim ...»</p>
                 <p>Puika tam visam sekoja kā kādam lielam notikumam. Te viņš piepeši manīja, ka, uz vietas stāvot, dzestrais mitrums viņam ķer pie ādas. Ar vienu lēcienu tas bija pa lievenēm augšā un iekšā lielajā krogus istabā.</p>
                 <p>Iekšā nokrēslā ne mazāka rosība kā ārā.</p>
                 <p>Lielajai istabai blakus sētas pusē bija šeņķis, kur cūku kupči dzēra brandvīnu un skaļi sarunājās. Visgarām āra sienai gar logiem stiepās lielais krogus galds, ap kuru jau daži ceļavīri sēdēja, pa lielākai daļai kājnieki, kuriem zirgi nebija jākopj, un arī kučieri, kuru zirgi bija jau apkopti, bet kungi dzīvoja pa «gastcimeri», kuras durvis bija cieti. Pie viņiem nosēdās arī vīrs ar lielo drēbju paunu.</p>
                 <p>Mūsu puika, — sauksim par Pēteri un ģimenes vārdā Krauklīti, — piesēdās gan šur, gan tur, bet ar savu mitro ādu tam nekur nebija omulīgi. Te viņam iekrīt</p>
                 <pb/>
                 <p>acīs nokurinātā podu krāsns, kura viņam jāiekaro. Kā kaķēns viņš garām sievām, kuras taisās sēsties uz mūrīša, un augšām!</p>
                 <p>Smalka lieta! Tas novelk zābakus un pakar ar viņu ļekām pie naglas, kas iesista vērbaļķī, lai žūst. Novelk manteli, novelk kamzoļus un izklāj tos uz karsto krāsni, pats uzgulstas virsū, ceļa kulīte pagalvī, — izlaižas tikpat kā kungs!</p>
                 <p>Pēteris domās kavējās pie sava krusttēva. Savu tēvu viņš neatcerējās, bet krusttēvu gan. Viņš varēja būt toreiz kādus trīs vai četrus gadus, kad krusttēvs atbrauca no Rīgas un atveda viņam pēperkoka zirdziņu. Viņš atceras tā seju: sārts no vaiga, tumšu bakanbārzdu. Jurku viņu sauca. Stāstīja, ka, pirkdamies no krieviem, tas aizgājis uz Rīgu un kādā iebraucamā vietā Ārrīgas Kaļķu ielā piestājis par sētas puisi. No tās reizes no viņa vairs nebija nekādas vēstis, bet māte vēl līdz šai dienai pārliecināta, ka viņš miris nav, jo tad jau būtu ziņots pagastam.</p>
                 <p>Neviļus Pēterim nostājās atmiņā viņa pavadītie gadi. Nebija viņš vieglas dienas redzējis. Bija ticīgi nokalpojis trīs gadus pie cūkām un divus pie govīm un aitām. Bija nodots pie saimnieka «uz gadiem», t. i., bez algas, audzināšanā. Arī māšele, kas par viņu vecāka, otrās mājās. Māte atraitne, par dienu kalpošanu dabūja pirts rūmi, gan liela vērpēja, bet bērnus ar saviem spēkiem nespēja izvilkt. Lai nopelna paši sev vēderu! Pēteris it labi zināja, kas ir gana dienests. Ar to pašu vēderu bija kā bija! Vai ganu tā uzpasē kā lielu, un vai viņš kādu lielu pavalgu var prasīt? Dažreiz ir siļķes astīti nedabūja nosūkāt. Bet saimnieks žagaru vis netaupīja. «Ko tur teikt!» viņš pie sevis nopūtās.</p>
                 <p>Bet nu, — tas bija izciests un par atlīdzību viņš iesvētīts vai, kā pagastā mēdza sacīt, «caur mācību izlaists». Un piedevām vēl klāt tās drēbes, kas viņam mugurā, jauna cepure kā lielam puišam, kakladrāna un beidzot, — un tas viņam īsti deva pilna puiša apziņu, — arī zābakus. Saimnieks saviem veciem zābaku lieliem pēc viņa mēra bija licis pielikt galvas (pēdas), un ar to bija apmierinātas viņa ilgo gadu karstās ilgas staigāt reizi ar zābakiem, lai «sprakšķ», kur visus tos gadus bija gājis ar pastalām «čapš» vien! ... Tad vēl bija dabūjis krietnu «šlesera» nazi, ko tas ar patiku taustīja savā vestes kabatā, un desmit pimberu (75 kap.) naudas. Viss tas deva viņam apziņu, ka nu ir pilnīgs vīrs, kuram ir brīvība, kurš var iet, kur grib, un darīt, kā grib!</p>
                 <p>Tagad jau viņam arī vajadzēja izšķirties, ko iesākt. Tā kā viņš tāds pasīks un pasmalks, tad pie zemes darba, — tā māte bēdājās, — viņš necietīs. Amatā dot? Viņš būtu varbūt labs skroderis, bet to viņš ne dzirdēt. Viņu apgabalā visi jaunie skroderi, kas bija cēlušies iz pašu ļaudīm, svieda šķēres un dzelzi ezerā un tapa par vēveriem un muzikantiem. Skrodera vārds nebija cieņā!</p>
                 <p>Tad māte ieminējās: «Ej, Pēterīt, uz Rīgu pie krusttēva!» Pēterim tas tikpat kā gaisos, jo par Rīgu viņš tik daudz bija dzirdējis stāstām brīnuma lietas, un viņš jau pie sevis par dzīvi Rīgā bija sapņojis. Bija dzirdējis, ka cilvēki, kas protot rakstīt un rēķināt, un drusciņ vācu mēli, tur vareni tiekot uz priekšu. Nu, un arī viņš nebija gluži uz galvas kritis! Dažas ziemas bija sūtīts ķestera skolā un mācījies bez pātarīem arī burtus un ciparus rakstīt. Savu vārdu viņš prata uzrakstīt un prata saskaitīt, atskaitīt un reizināt. Pat vāciski bija dažus vārdus iemācījies, cik nu vecais ķesters pats prata.</p>
                 <p>Pēdējais bija ieņēmis galvā, ka saimniekiem vācu valoda esot ļoti laba, lai savā starpā varētu sarunāties tā, ka kalpi nesaprot. Un tādēļ to derot mācīties. Bet Pēteris buldurēja saimnieku zēniem līdzi, un pa vāciskam gan neviens saimnieks viņu nevarētu iebāzt gluži maisā. Protams, ar to izrunu jau nu gan grūti gāja, it sevišķi, kur vārda priekšgalā nācās izsaukt «h», piemēram, «Hund», «haben».</p>
                 <pb/>
                 <p>Šķieb žokļus, cik gribi, kā sprūk, tā sprūk laukā: «Unt» ... «aben». Šos eksperimentus bija noklausījies pats cienīgs mācītājs un izteicis par to vislielākā mērā savu nemieru, pieteicis ķesterim kalpa bērnus pieturēt vairāk pie pātarīem. Arklam pakaļ staigājot, taču nevajagot nekādas lielas gudrības un vācu mēles. Tas viņus tikai spiedīšot pārdomāt savu stāvokli un padarīšot nelaimīgus.</p>
                 <p>Pēteris nu patiešām bija uz pārdomāšanu un gribēja zināt par it visu, ar ko vien nāca sakarā. Viņam pat šķita, ka cilvēkam nemaz nelon mocīties, ja tur nav nekāda labuma ...</p>
                 <p>Un tad viņš iegādājās šķiršanās brīdi un tapa gluži tāds vēlīgs. Piesējusi saimnieka dotiem desmit pimberiem viņa nēzdoga stūrī no savas puses pusrubli, ceļa kukulim pacepusi maizes rausi ar ieceptu siļķi un baltmīklas virsu, māte iebāza vēl citas viņa mantiņas strīpainā kulītē un sacīja:</p>
                 <p>«Te nu ir, Pēterīt! Trīs puslinu krekli, divas smalko pakulu apakšbikses, trīs pāri zeķu, divi pāri dūrainu cimdu, tas ir viss, ko tev varu dot. Kulītē bez tam vēl pāris smalku pirkstaiņu cimdu ar raibiem rakstiem, — tos nodod krusttēvam un dod viņam no manis labas dienas. Nu, tad posies ceļā, dēliņ! Esi labi vērīgs, turi acis rokā, gan dievs palīdzēs ... Neaizmirsti viņu lūgt ... un pārnāc liels un bagāts ...»</p>
                 <p>Pēc tam viņa to apbučoja apkārt un apkārt. Ka tu sačibētu, cik savādi ap sirdi! Vīrieša cilvēks, dūša tev cieta, bet iedomājoties vēl tagad asaras spiežas acīs ...</p>
                 <p>Vērīgs viņš grib būt un acis turēt rokā ... Jo, domājot par to visu, tas ar vienu aci bija pārskatījis un ar vienu ausi sadzirdējis visu, kas apkārtnē notiek.</p>
                 <p>Pirms abas sievietes uz mūrīša klusināja savus brēkuļus, kas ātrāki nerima, kamēr tiem mutes nebija aizbāztas ar krūti.</p>
                 <p>Tad tā, kura pirmīt sēdēja uz vezuma, ieminas: «Vai līdz Rīgai vēl daudz verstis?»</p>
                 <p>«Nemāku teikt,» otra atbild; «pirmoreiz man šis ceļš.»</p>
                 <p>«Mums jau arī pirmo reizi,» pirmā pēc brīža klusēšanas piebilst. «Esam no Upes muižas ļaudīm, Mikumiem ... ziniet, tur tās mājas pie upītes netālu no Zošļu pļavām ...»</p>
                 <p>«Nezinu, neesmu no tās puses,» otra atteic.</p>
                 <p>«Labas mājas,» pirmā nopūtās.</p>
                 <p>«Tad gruntnieki?»</p>
                 <p>«Nu vairs nē ... izkrimta mūs laukā! Mājas tagad pielaiž pie muižas. Ak, jā! Nezinām nu, kur paliksim ... vai Rīgā, vai iesim uz Krievu zemi ...»</p>
                 <p>«Mēs jau arī uz to domu esam,» otra domīgi piebilda. «Mans Lauris dzirdējis, ka Rīgā esot tāds kungs, kas tās zemes Krievu zemē skapējot ...»</p>
                 <p>«Vai, tad jau itin brangi! No kuras puses tad jūs esat?»</p>
                 <p>«No Starpiņmuižas ... Manu vīru sauc Lauri Sutum ... man Anna vārds ...»</p>
                 <p>«Mem, kā tad mūs sauc «cūnatī» (ģimenes vārdā)?» bijušās saimnieces meitene glaudās mātei klāt.</p>
                 <p>«Mikentāl!» bija atbilde. «Tēvu sauc Kārli Mikentāl, mani Lībe Mikentāl, tevi Marī Mikentāl ...»</p>
                 <p>Bērni pie krūts iečīkstējās, mātes atkal krēslī klusē ... Bet toties runā viņu apkārtne. Gandrīz ik acumirkļus āra durvis iečīkstas, šņorē piesietais ķieģelis noraustās, palecas un ienāk kāds jauns viesis. Sanāk viss bars bandžoļu, arī unguris nosēdies starp cūku kupčiem pie galda, kur paceļas zili tabakas dūmi. Soļi dun</p>
                 <pb/>
                 <p>pa ķieģeļu plānu. Citi tirpina kājas staigādami, citi minstās uz vietas. Krodzenieks bieži vien steidzas cauri uz «gastcimeri» apkalpot vācu viesus, kuriem nes gan samovaru, gan šeļķinus un uzkožamos. No krāsns augšas Pēteris to it visu var pārskatīt.</p>
                 <p>Krogus puisis patlaban iededz pie karīnāmā koka luktura pielipināto tauku sveces galu, kas tikpat kā vilka acs atspīd lielā krogus istabā. Tomēr iekšas gaisma arvien vairāk pārspēj ārējo logu bālumu.</p>
                 <p>«Redz, kā tas tai pasaulē tagad izgudrots,» kāds ceļavīrs ieminējās, rādīdams uz lukturi pie griestiem. «Senāk vajadzēja plēst skalus un bāzt tos lākturī.»</p>
                 <p>«Pats kā zēns esmu cēlies gaiļos kūlējiem uguni rādīt,» otrs atbildēja. «Pats stāvi uz mūrīša, skalu turi lodziņā. Mokas! Miegs nāk virsū. Dažu labu duņķi dabūju sānos. «Ķēpauti, ko guli! Iekritīs vēl ogle metienā . ..» Vai tad dažu labu reizi nepalika arī tumsā? ...»</p>
                 <p>«Jā, jā, tās mokas arī es esmu baudījis,» pirmais piebalsoja. «Rijās kūlējiem uguni rādīt un skalus plēst, tas jau gana zēna darbs ... Bet nu iztiek ar svecēm vien! ... Teic vēl, ka esot izgudrota tāda zemes eļļa ... tīra kā ūdens, bet deg kā tauki ...»</p>
                 <p>«Mūsu kungam, ačeku, muižā ir,» kāds cits iejaucās valodā. «Ir pavisam tāda savāda ierikte, pavisam citāda nekā tās vecmodes lampas. Eļļu — viņu saucot peterjuliju — ielej tādā glāžu lodē, uz kuras tas dedzināmais, ieskrūvēta misiņos tāda balta pīta lente, bet vaļējais gals mirkst tanī peterjulijā, bet tas sausais gals ārā deg ar liesmu ... Tad apliek tam apkārt tādu glāžu trūbu un tai vēl uzsprauž virsū tādu purcuļa jumtiņu, es saku, tāds balts spožums, ka tīri vai acis apžib ...»</p>
                 <p>«Ļautiņi!» pirmais, muti ieplētis, klausījās. «Kādus brīnumus tu tik pasaulē nedzirdi!»</p>
                 <p>Valodās iejaucās kāds ekspeditora kučieris, liels vīrs platu, sarkanu bārzdu un ādas priekšautu. Viņš patlaban bija ienācis no āra un ar saviem lielajiem cimdiem dauzīja nost no drēbēm mitrumu.</p>
                 <p>«Kas tas par brīnumu, tas ir «Štrunt»!» viņš sacīja. «Rīgā, tur tu redzi brīnumus. Pie mums tāda eļļa, ko tu nemaz neredzi, bet deg, ka nopūst arī nevarī. Tikai, kad uzbāž tādu micīti virsū, tad nodziest.»</p>
                 <p>Laucenieks ieplēta muti vēl platāku. «Ak ta nemaz redzēt nevar?! No kam tad viņu taisa?»</p>
                 <p>«No akmeņu oglēm velk ārā to spēku,» kučieris paskaidroja. «Ā brāl, tev vajadzētu redzēt to ierikti — gāzanštalti. Kas tie par torņiem un mašinām! Pie mums Rīgā visu ar mašinām, ar mašinām vien. Brauc arī ar mašinu ... Mums arī eizenbānis, varī aizbraukt ar eizenbāni uz Pēterburgu ...»</p>
                 <p>«Vajakis, to eizenbāni, to gan es labprāt redzētu,» laucenieks iesila. «Nē, to eizenbāni man vajag redzēt.»</p>
                 <p>«Aizej uz bānūzi, paskaties,» kučieris pamācīja. «Tur tādas «bedovai» ieriktes, ka tu nevarī ne saprast. Puspūravietas liels jumts no dzelzs un glāzes vien.»</p>
                 <p>«Vajakis, to man gan vajadzētu redzēt,» lauceniekam acis iemirdzējās.</p>
                 <p>Valodas pamazām novirzījās arī uz citām lietām ... Runāja par grūtiem laikiem un ka ļaudis senāk esot dzīvojuši daudz labāk.</p>
                 <p>Kāds cūku kupčis stāstīja, ka esot sastapis lielu braucēju rindu aizgājēju ar visām mantām un bērniņiem. Uz Krievu zemi ceļojot. Arī viņu pusē daudz pošoties. «Sak, kas tas būs?» viņš bažīgi iebilda. «Sāks kungiem un saimniekiem kalpu trūkt?! »</p>
                 <pb/>
                 <p>«Lai tik iet, lai tik iet ļautiņi!» Lauris Sutums iesaucās. «Te mēs uz zemēm velti gaidām, Krievu zemē tās dabūsim. Rīgā esot kāds kungs ... tas skapējot zemi siltā zemē. Kvieši tur padodoties tik rupji kā pie mums pupas, labību varot pļaut divreiz gadā. Rīgā tikai vajagot pierakstīties pie tā kunga ... es jau gan domāju iet līdz!»</p>
                 <p>«Vai, tad jau man jāaprunājas!» Mikums kāri iesaucās. «Man jau nav kur palikt ... Kungs izlika no mājām . ..»</p>
                 <p>«Varēji jau nu gan labāk dzīvot savos Mikumos!» sieva pie krāsns nopūtās. «Divpadsmit slaucamas govis bez telēm, divas lielas sivēnu mātes, pieci zirgi ...»</p>
                 <p>«Runā nu ar sieviešiem!» Mikums attrauca. «Kā tu dzīvosi, kad neļauj dzīvot ... Nu, vieta jau nebija slikta. Trīs lauki ... uz trīsdesmit pūra vietas katrā, savs pļavas stūris arī, ganības ... Bet rente divi simti un septiņdesmit rubļi gadā! ...»</p>
                 <p>«Var maksāt! Smiedamies var maksāt!» kāds vīrs iesaucās. «Jums, saimniekiem, sadotas rokā puspasaules, vai jūs, kā pienākas, varat zemi nomēslot un apstrādāt? Jums dažam labam laukus cīrulis mēslojis! Lai sadalītu mums, kalpiem, to zemi, mēs no tās daudz vairāk izdzītu. Lai man dod tikai tik daudz zemes, ka vienu goteni — vienu aitu izmitināt, redzētu, ko es maksātu ... Bet ko jūs, saimnieki ... tie paši kroņenieki? Ja viņi maksā 50—60 rubļus rentes, tad ir daudz ...»</p>
                 <p>«Kur tad nu varam pierēķināties pie kroņeniekiem?!» Mikums aizbildinājās. «Tie jau dzīvo žēlastības saulītē! ... Bet mums? Es jau nesaku, ka nevarējām dzīvot, pats līdzi strādāju ... sievai atkal labi vedās uz lopiem ... maizīti jau bijām paēduši. Bet, kad tev barūna kuntraktu neizdod un katru gadu pieliek pa divdesmit pieci, tad apšķiebjas dūša arī. Zināms, tiem, kas put laukā, ko tiem viņš pieliks ... bet man — man ēkas sabūvētas kā kannas, man lauki iekopti — dzīvo vienīgi priekš kunga!»</p>
                 <p>«Es saku, nav taisnības pasaulē!» Laurim acis uzliesmoja. «Nav taisnības ...»</p>
                 <p>«Nu, es domāju, jāsāk taču ar viņu drusciņ parunāt,» Mikums turpināja. «Es saku: lielskungs, kā jūs strādājat, tā nemaz nav likums. Kuntraktu jums man vajag izdot uz gadiem, un renti jūs man varat ņemt tikai tik lielu, cik tā zeme vērta. Pēc likuma jums mums, zemniekiem, vajag zemi pārdot pavisam uz dzimtu ...</p>
                 <p>Tad vajadzēja redzēt, kādas acis tas ieplēta ... «Vai tav negrib man ar to muiž nopērkt?! Tav jau Mikumos ir lab iedzīvojās ... Na, na, es tav vis nepārdoš! ... Ja tav man nāk tā, tad es tev pasāk to: tā māj ir uz muiž zem, un es tev viņu vairs ilgāk neatstāj ... Sataisās, ka tav pa nākošiem Joriem var izkravāties ...»</p>
                 <p>To jau nu gan nē, es saku, es tās ēkas esmu cēlis un tos laukus uzkopis, ne jūs. Lai tad arī iet līdz oberaupgeriktei (Oberhofgericht).</p>
                 <p>Sākām prāvoties. Nebijām labi vēl līdz apriņķa tiesai, kad jau barūns ar muižas ļaudīm izlika manu mantu uz lielceļa. Ko darīt — bija viss jāpārdod! Pēdējā gada renti arī nevajadzēja maksāt, tā ka savs grasis jau mums ir. Ko darīt — jāapskatās citur pasaulē ... Vai tad nu zudīsim, jādzīvo vien būs ... Būs jāpamēģina ar to pašu Krievu zemi.»</p>
                 <p>«Uz Krievu zemi, jā!» Lauris viņam piebalsoja. «Te mēs vairs nekādu labumu nesagaidīsim.»</p>
                 <p>«To jau arī es saku,» Mikums domīgi attrauca. «Labuma te nekāda nebūs, kamēr nāks kāds karš vai mēris, kas tos cilvēkus drusciņ pašķīstīs. Kas tad</p>
                 <pb/>
                 <p>paliks, tiem būs labāki. Tagad cits citam min papēžus nost ... Bet Krievu zemē, tur cita lieta.»</p>
                 <p>Kāds vīrs, kuram bija baznīcas pērmindera izskats, piepeši ieklepojās. «Tur jau blēdība ar to Krievu zemi vien esot! Mums mācītājs no kanceles sacīja. Lai neejot, lai neejot, lai neklausot vilstījumiem! Lai palasoties tais Latviešu Ceitungās, cik grūti ejot ... Es pats lasīju ... driķētas Jelgavā pie Stefenhagena un dēla. Tiem ļautiņiem, kas tur aizgājuši, jau neesot ne maizes, nekā. Miltus ūdenī kuļot un ēdot ... dieva vārds!»</p>
                 <p>«Kas tās par ceitungām!» Lauris iesaucās. «No kam tās rakstītas? No kungiem un mācītājiem tās rakstītas, lai mums, zemnieka cilvēkiem, miglu acīs laistu. Kas kungiem patīk, to viņas teic! Tu no viņām domā taisnību dzirdēt? Tās riktīgās avīzes tiek driķētas Pēterburgā ... Redzi, tās teic taisnību ... tās nav no kungiem nopirktas! ... Pats es lasīju ... mūsu muižas dārzniekam bija ...»</p>
                 <p>«Mūs' mācītājs atkal saka, ka tās ir tikai tādas študentu gudrības!» pērminders viņu pārtrauca.</p>
                 <p>«Jūs' mācītājs?!» Lauris iekaisa. «Vārna vārnai acīs neknābj ... Nav taisnības mūsu zemē, mīļie draugi. Kam ir, tam ir par daudz, kam nav, tam nav nekā. Kādēļ saimniekiem tik lieli lauki, muižām tādas jūras, ka nevar ne apstrādāt, bet mums, kalpa cilvēkiem, mums nav nekā? Tāpēc ka saimnieki un kungi vieni paši grib visu apēst! ...»</p>
                 <p>«Es jūsu būšanu ņisaprot ,» unguris iejaucās valodā. «Kam ir, tam ir, kam nav, tam nav nekā. A pie Krievu zemē, v'našu guberņiju, ikkatrai dušai savs zemes gabals. Izdala visiem, cik iznāk pēc šņorēm ... Katram savu štuku ... visiem vienādi. Ir vairāk zemes obščinai, iznāk katram lielāks gabals, ir zemes mazāk, ir tev mazāks gabals. Nāk jaunas dušas klāt, pārdala zemi atkal par jaunu ...»</p>
                 <p>«Lūk, tā ir taisnība!» Lauris trauca. «Tā vajag! Cik iznāk, iznāk, un kad tur būtu arī tikai birzes platumā. Lai man dod tikai to, es vairāk negribu. Uzceļu savu būdu virsū un dzīvoju ... Bet te man nav ne sprīža zemes.»</p>
                 <p>Viņš īgni norija savu rūgtumu. Kāds no bandžoļiem, kurš uzmanīgi viņu valodās bija noklausījies, domīgi piebilda: «Aļi mums, šamaišiem, arī katram sava birze zemes, no kurzemniekiem gan baltāka maize kā mums.»</p>
                 <p>Tas pērminderim bija runāts kā iz sirds. «Jā, jā, to pašu es ar saku, jo, kad tur tās zemes nav, cik vajag, tad tas ir tikpat kā nemaz. Āre, tāpēc jau viņi nāk šurp no Krievu zemes par lāčeniekiem ... nav ko ēst. Nekur jau tik skaidra dzīve nav kā pie mums.»</p>
                 <p>«Es saku, -— blēdība ir pie mums!» Lauris sita ar dūri pa galdu. «Kad tikai tas nabaga cilvēks netiktu pie kā labāka. Mums ir kroņa muiža ... no augstas valdīšanas jau bija izsūtīti revizeri, cik no muižu laukiem atmērot priekš kalpiem. Bet muižu tura uz renti kāds barūna, šis un lielais tiesas vīrs, abi aizgājuši priekšā: šiem neesot kam to zemi dot. Kalpu tikai tik daudz esot, cik muižai un saimniekiem vajadzīgs, un vairāk neviena neesot ...»</p>
                 <p>«Skaties, ektes!» Mikums nogrozīja galvu. «Bet, kad tas no augstas valdīšanas, vai tad nepratāt tur kādam krievu kungam iesmērēt?»</p>
                 <p>«Izmēģinājām visu, iztaisījām vienu lūgumu rakstu uz Domenop (Domainenhof — domeņu valdi), sametām arī naudu ... Tas, pie kura tikām klāt, arī izskatījās pēc īsta krievu kunga. Tāda zaļa brēme, spožas kņopes un kokarde. Noliekam tos desmit rubļus tā pabailīgi uz galda, domājam, ja ņems, tad būs labi! Paņem ... ar tādu lielu līkumu pavelk zem papīriem. Jā, jā! Šis to rakstu būšot nodot »</p>
                 <pb/>
                 <p>«Nu, nu, — nu jau būs labi!» Mikums priecājās.</p>
                 <p>«Mēs ar tā domājām un priecīgi likāmies pa durvīm ārā. Gaidām nu tikai ziņu, ka jāiet saņemt zemes, un gaidām vēl šodien. Visa tā lieta tikpat kā ūdenī iekrita!»</p>
                 <p>«Ā, nu es zinu,» Mikums sūkstījās. «Šie dabūjuši ost! Aizbāzuši acis ...» </p>
                 <p>«Nu, protams!» Lauris attrauca. «Mēs varam dot desmit, viņi var dot simtus ...»</p>
                 <p>Mikums drusku pārdomāja. «Bet, ja dabūtu rokā tādu riktīgu krievu kungu no Pēterburgas? — Ka tam tiktu klāt — — varbūt ka tad dabūtu taisnību? ...»</p>
                 <p>«Ek nu, tas pats dievs visur!» Lauris attrauca. «Nauda ir visiem mīļa, un arī krievu kungiem ar to acis var aizsmērēt! ... Man, āre, kur rada gabals Vidzemē, bebreniešos, dzīvoja. Tur arī izsūtīts no Pēterburgas tāds krievu kungs ... sarkanu brēmi un kokardi pie pieres ... izsūtīts kalpiem zemi izdalīt. Teicis: vai pieņemšot krievu ticību? Dabūšot zemi ... Pieņēmuši ticību, ne zemes, nekā ... tikai pērienu dabūjuši ... par buntavniekiem notaisīti! ... Taisnību tu, zemnieka cilvēks, dabūsi, kur viss no kungiem nopirkts! ... Mums tikai jālej sviedri, jālokās zem smagas darbu nastas un jākremt bada garoza. Baltu maizi mēs audzējam priekš kungiem, bet viņi noēd mums mūsu pavalgu, noplēš mums beidzamo kreklu no muguras. Jā, jā ... sak:</p>
                 <p>Nabags zemnieks, kurzemnieks!</p>
                 <p>Kāds tev labums, kas tavs prieks?! ...»</p>
                 <p>Iestājās brīdi klusums. Pēteris klausījās kā bez elpas, un sirds viņam sāka savādi pukstēt.</p>
                 <p>«Vai zināt ko?!» Mikums beidzot ieminējās. «Mums, maziem cilvēkiem, visiem' vajadzētu sataisīt kopā vienu lūguma rakstu pie paša ķeizara »</p>
                 <p>«Ķeizara, jā!» unguris sajūsmināts piekrita. «Ķeizars grib, ka visiem būtu labi, ka tev būtu zeme, ir man būtu zeme. Bet ministri, vot svoloči! ... To žēlastību, ko ķeizars dod mums, maziem ļautiņiem, tie atdod kungiem. Vai ķeizars to zin, kā mums, nabaga cilvēkiem, iet? Kas viņam to teiks?! ... Kad ķeizars dabūtu zināt patiesību, tad viņus visus aiztriektu pie velna. Bet to viņi nepieļauj. Ja viņš nedara tā, kā tie grib, viņi šauj ķeizaru ...»</p>
                 <p>«Jā, jā, avīzes jau raksta, ka esot atkal šauts uz ķeizaru,» kāds cūku kupcis iesaucās. «Bet esot gan zellis saņemts cieti ...»</p>
                 <p>«Un vai viņš no mazas kārtas bija?» Lauris iemeta. «Prasi! Un vai viņš viens bija? Prasi. Bez palīga viņš nebija. Visi viņi kopā, visi! ... Un vai domā, ka mūs' kungi tur nekā nezin? Jāsmejas! ...»</p>
                 <p>Sagrābti no pārsteiguma un sašutuma, visi kādu brīdi klusēja.</p>
                 <p>«Ko tik tādiem pagāniem lai dara, kas to ķeizaru šauj?!» beidzot atskanēja Mikumietes spilgtā balss. «Tādiem sprandu apgriezt, kapāt ar pātagām, kamēr gaļa no kauliem lec ...»</p>
                 <p>«Hahaha!» Lauris it savādi un skaļi iesmējās, ka vai kroga sienas nodrebēja. «Nāks laiks, nāks laiks, draugi ... tad ķeizars pateiks: ņemiet viņus, darīet ar tiem, kā tīk! Un tad mēs viņus ņemsim, mēs viņus svilināsim, karstā piķī vārīsim, ar karstām stangām viņu miesas kniebsim, viņu kaulus dragāsim, ka lai asins un sārņi šķīst! ... Hahahaha ... nāks laiks ... nāks laiks ...»</p>
                 <p>Pēdējos vārdus viņš iekaucās kā ārprātā, acis tam neomulīgi liesmoja un vaigi ap lūpām raustījās ... Visi it kā izbijušies palika kā uz mutes sisti, un Pēteris, uzšāvies sēdus, it kā sastindzis viņu uzlūkoja. Lielajā krogus istabā, kur valdīja dzīvība un kņada, varēja tagad dzirdēt adatiņu nokrītam.</p>
                 <pb/>
                 <p>Tad piepeši «gastcimeres» durvis atdarījās, jo krodzenieks nesa tur viesiem tēju un rumu. Tur dedza gaišas stearīna sveces robotiem papīriem pušķotos lukturos. Pie galdiem sēdēja kungi šķeltām bārzdām, pietvīkušām, sārtām un jautrām sejām, jokoja un trieca. Ar vālu gaišums un smiekli gāzās lielajā istabā. «Hahaha, Schock schwerenoth! Ach die Kerl's, die dummen Bauerkerl's ...»</p>
                 <p>Kad durvis aizvērās un viss nozuda, Pēteris vēl ilgi skatījās turpu kā uz kādu gara parādību un atkal uz sastingušo pūli, kas slēpa sirdī naidu un šausmas ... Viņš reizē ieskatījās divās pasaulēs, kuras tik tālu viena no otras, kuras tik maz viena otru saprata. — — — — — — — — —</p>
                 <p>«Ko nu ērmojies!» platbārzdis kučieris pirmais atjēdzās un nospļāvās. «Nāks ... kas tev nāks?! ... Vai mēs visi varam kungi būt?! Apsitīs kungus, kas tad būs? Ko tad bez kungiem iesāks?! Jums uz laukiem ir zeme, bet ko mēs darīsim, pilsētnieki ... Uz akmeņiem. Kas mums dos loni, maizi, dzeramnaudas? Ēh!» viņš beidzot, muti ieplētis, to mēdīja.</p>
                 <p>Lauris viņam atbildēja ar noliedzošu smīnu, kas liecināja, ka tas viņam nepiekrīt, tomēr nevar apgāzt viņa aprādījumus.</p>
                 <p>«Jā, jā, brāl, mēs, rīdzinieki, par saviem kungiem nemaz nebrēcam,» kāds otrs kučieris pirmajam piebalsoja. «Vai tu domā, ka mums Rīgā citādi būtu tik laba dzīve, ja mums nebūtu tik daudz bagātu kungu? Pie nabaga nekāda dzīve nav. Ko līdz pie saimnieka uz laukiem liela lone, ja viņš tev nevar izmaksāt? Bet kungs tev var izmaksāt katrā laikā!»</p>
                 <p>Lauris uz to neko nevarēja atbildēt un tikai īgni iesmējās: «Cepešu ēdēji! Resnvēderi! ...»</p>
                 <p>«Nu, kālab lai viņš tev neēd, ka viņam tā manta!» platbārzdis atcirta. «Vai tu neēstu, ka tev būtu? Bet vai tu, strādnieka cilvēks, varī tā vai ēst, vai ģērbties kā kungs? Kungs jau, jāteic, ar labāku noslauka kājas, nekā tu, strādnieks, varī sev pie mutes pielikt. Nē, draugs, tā jau viena dumja valoda, ko tu runā. Ka tikai kungi man samaksā, lai kungi dzīvo ...»</p>
                 <p>Tam piebalsoja ceļavīru lielākā daļa, un pat neitrālie piebilda: «Jā, ko darīsi?! Kungs paliek kungs, kaut ir ellē!»</p>
                 <p>Juzdamies pārspēts, Lauris Sutums īgni atvilkās kaktā ...</p>
                 <p>«Vadzi, Līb, vai neieturēsim vakarīņas?» Mikums ierunājās savai sievai. «Nes šurp kuli, bērni jau arī gribēs ēst ...»</p>
                 <p>Tas bija, tā sakot, signāls uz lielām, kopējām vakarīņām.
                 Visi kroga viesi sasēdās ap lielo galdu un sāka cilāt savas ceļa kules. Uz reizi tapa arī daudz gaišāks, jo ikviens no savas sveču lādītes uzdedzināja savu sveci un iesprauda to vai nu turpat starp vāciņu, vai arī kādā tukšā pudelē. Zobi strādāja, mutes kustēja, naži grieza ... Laucenieki mielojās ar sivēna gaļu, ceptu speķi vai siļķi, turpretim kučieri iegāja šeņķa istabā un atgriezās no turienes vienā rokā ar siltu bairīšdesu, otrā rokā ar bulku. Tā viņi, desu rokā turēdami, koda, allaž apmērkdami savu kaimiņu sinepju traukā ... Ēstgriba visus tā bija sagrābusi, ka arī Pēteris bija atsēdies sēdus, nolauzis gabalu no sava ceļa kukuļa un to grauza.</p>
                 <p>Sievām acis vispirmām redzēt, ko ikkatris ēd. Pilsētniekiem gan labi, tā kā kučieriem — ēd katru dienu desu ar baltmaizi. Priekš laucenieka tā ir liela lieta! Bet viņas nezin, ka pilsētniekam tā desa vairāk apnikusi nekā viņām treknā gaļa un tas labprāt iebaudītu tādu lauku kumosu ...</p>
                 <p>«Ciema brāl, vai nepatīk?» Mikums uzaicināja platbārzdi kučieri, dodams</p>
                 <pb/>
                 <p>tam savu nazi, lai nogriež no viņa sivēna vidukļa. «Mums jau te dieva svētība ...»</p>
                 <p>Kučieris gan pirms atraida, aizbildinādamies, ka ir pašam, bet vēlāk nosnāj arī gabalu un ēd to tencinādams. Bet viņš nepaliek parādā, izvelk no azotes plakanu pudelīti un sniedz to Mikumam. Šis iekampj pilnus vaigus, tad ātri norij dibinā. «Och ...» viņš saviebj vaigu un nopurinās ... «vadzi, tas ir stingrs ...»</p>
                 <p>«Tīrs eizenbānis ... tādu tu te krogu nedabū,» kučieris lielī. «Mums, rīdziniekiem, arvien savs padoms pie rokas ...»</p>
                 <p>Arī citi ēdēji iekārdināti iet viens pēc otra šeņķa istabā un iznes no turienes savu kočiņu vai pa vairākiem kopā pusstopu. Parādās galdā arī alus pudeles. Arī Mikums, negribēdams palikt ciemiņam parādā, izsauc lielo korteli. Tagad dzer un tencina visi viens caur otru krustām šķērsām ...</p>
                 <p>Mikuma Lība paskatās uz krāsnsaugšu, kur Pēterītis viens pats nost no citiem.</p>
                 <p>«Puisīt, vai tu negribi kādu kumosu gaļas?» viņa ieminas. «Tu jau, man rādās, grauz sausu maizīti.»</p>
                 <p>«Paldies, man pašam ir!» viņš pateicas. «Man jau gaļa iekš tās maizes iecepta iekšā.»</p>
                 <p>Ko nu cilvēks sacīs ... Sieva par to šaubījās. «Kas zin, vai negribi kādu kumosu?»</p>
                 <p>Viņš neatbildēja lāgā ne jā, ne nē.</p>
                 <p>«Marī, aiznes viņam to,» Mikumiete, nogriezusi gabalu gaļas, sniedza savam skuķēnam, kurš to pienesa Pēterim.</p>
                 <p>Puika piesarcis pateicās, bet pūlējās savu iekšējo aizkustinājumu savaldīt. «Labi cilvēki,» viņš nodomāja, — «kad es viņiem to atmaksāšu!» Patiešām labs kumoss, tāds cauraudzis, ne par tauku, ne liesu. Viņš kā ganiņš gaļu bija ļoti reti redzējis, jo vai saimnieks viņam to deva, ko stipriem darba cilvēkiem. Dažreiz arī nebija ko dot. Tikai pa laikmetiem un rudeņos, kad cūkas kāva, viņš dabūja saēsties cūkas kājas un iekšas, cik gribēja, un tad jau gan, jāteic, varēja ņemt iekšā, cik sirds ņēma pretim. Bet visu garo vasarīņu — ne siļķes astīti, lāgā nedabūja pasūkstīt! Dažureiz tā gribējās gaļas, tā gribējās gaļas. Kur tu ņemsi?! Tādēļ tad arī gaļa, it sevišķi cūkas gaļa, viņam arvien bija stādījusēs priekšā kā nesasniedzams ideāls ...</p>
                 <p>Ar gardu muti noēdis, tas salieca savu šlesera nazi, iebāza kabatā un tad savīkstījās uz naktsguļu. Savus zābakus tas palika pagalvī, lai kāds pa nakti nenoceļ. Ja neturēsi acis vaļā, tad jau tevi nokārnīs apkārt un apkārt ... Vai, kā kājas piekusušas un gulēt gribas! Tāds pasaules gals šodien nostaigāts. Tikai tās valodas, ko viņi tur stāstīja par Rīgu, viņu ļoti interesēja, un, lai gan acis brīžiem jau vērās cieti, tas tomēr uzmanīgi klausījās ...</p>
                 <p>«Vai dzierž?» kāds puisis ar resniem vaigiem griezās pie platbārzda kučiera. «Tev Rīgā daudz tād' dižkungu? Vai nevar mums kād' dārb paskapāt? ...»</p>
                 <p>«Darbu?» kučieris atkārtoja. «No kurienes tad jūs abi ir?»</p>
                 <p>«Es no suitiem, šis no ventiņiem. Mēs ab' iet uz Rīg dārb meklēt,» puisis atbildēja.</p>
                 <p>«Kālab tad uz laukiem nepalikāt?» kāds iejautājās.</p>
                 <p>«Diž darbi, maģ alg!» bija atbilde. «Ja es par dižpuis nevar trīsdāsmit rubeļus par gad izpelnīt, tad labāk iet ķaules (cūkas) ganīt. Domāj, kas ir: par Jorienu vairs uz jaunu nelīgs un ies uz Rīg ... Varbūt, ka ies labāk ...»</p>
                 <p>«Jā, jā ... zivs meklē, kur dziļāki, cilvēks, kur labāki,» Mikumiete, tam</p>
                 <pb/>
                 <p>piekrizdama, piebalsoja. «Tāpat jau arī mēs meklējam ... redzēs, kur nu paliksim ... Nu, vai tad nu nedzīvos un neiztiks arī. ..»</p>
                 <p>«Ja tu man pievest pie kād dižkung, es tav izmaksāt labs magarīčas,» suits kučierim solīja.</p>
                 <p>«Nezinu. Īsti galvot nevaru,» kučieris atbildēja. «Vai kādu amatu saproti?»</p>
                 <p>«Amat man gan nekād nevaid, bet gāle (galva) man laba. Saprot ar ziergiem apieties ... visu! Varbūt varat par kādu doru sarg (durvju sargu) vai kučier?»</p>
                 <p>«Durvju sargu, jā, tas var būt, bet kučieriem Rīgā vajag prast grožus turēt citādi. Nevaru tev galvot ... nezinu. Varbūt varī ietikt kādā koku fabrikā par nosčiku ... pleci tev plati ir ... varbūt norausi savus rubļus pusotra par dienu. Kad tikai māki turēt un nenoziedi ...»</p>
                 <p>«Oho, par man tu bailes neturi!» puisis attrauca. «Sav piec pūr pūru (kviešu) es nes kā niek pa sudmal trep uz augš ... Visos suitos vairs nav otr, kas ar man var uz biksēm mēroties ...»</p>
                 <p>«Nu, tad jau ir riktīgi, tad tev nav ko baidīties,» kučieris piebilda, uz ko tas pasauca korteli šņaba un divas pudeles alus.</p>
                 <p>Mikums domīgi lūkojās. «Redzēs, nu redzēs, kāda tad tā Rīga īsti būs ... Dzirdējis par viņu esmu daudz, bet redzējis vēl neesmu ...»</p>
                 <p>«Jā, ir gan tā viena pilsēta,» kāds cūku kupčis piebilda. «Ko tur neved iekšā no visām pusēm preces un mantas ... kas tur neplūst iekšā cilvēku no visām malām! Bet kur paliek, kur ne ... nemaz nemana ...»</p>
                 <p>«Tas, ko jūs te, draugi, savedat, tas ir tikpat kā piliens jūrā,» kučieris apzinīgi atmeta ar roku. «Ja mums nenāktu preces no Krievu zemes ar strūgām, tad mēs būtu bētē ... Apdomājies, tas jau ir milzums ļaužu, kas grib ēst ...»</p>
                 <p>«Vai traks, tad ir gan tik liela tā Rīga?» Mikums jautāja tālāk. «Būs divreiz tik liela kā Jelgava?»</p>
                 <p>«Kas nu Jelgava?!» kučieris nicinoši savieba vaigu. «Saliec kopā trīs tādas Jelgaviņas un tad vēl klāt Tukumu un Bausku, tad arī vēl Rīgai klāt netiksi. Zināms, pate tā Rīga jau gan nav tik visai liela, bet kur tad tās forštates ... Ņem tu man to gabalu no Krasnai gorkas līdz Sarkandaugavai! Vai atkal no Šāļu vārtiem līdz Lielajam pumpim ...»</p>
                 <p>«Un kur tad vēl Pārdaugava,» otrs kučieris papildināja. «Daugava vien būs kādu versti plata ...»</p>
                 <p>«Droši!» platbārzdis piebalsoja. «Un pilna kuģu, ka mudž. Tur pie plosta tilta, tur jau ir mežs no mastiem, ka ne cauri nevarī redzēt. Piebrauc ir stīmeri, spļauj melnus dūmus, un tie rata spārni peras gar malām, tikpat kā pīle. Liek svilpes vaļā — kauc tikpat kā vilki! ... Lieli kā ēkas ... jums jau uz zemēm tik lielu ērberģu nav. Un iet tik ātri kā līdaka ... nu jā, ar mašinām ... Tagad jau Rīgā viss ar mašinām, fabrikas ar tādiem skursteņiem, kas augstāki par jūsu baznīcas torņiem. Un kur tad, kā, ačeku, sacīju, eizenbāns ... var braukt ar uguns ratiem ... sprauslo un brēc kā negudrais ... Un augšpus plosta tilta, kas tur mantas pavasaros ... simtiem tūkstošiem strūgu un koku miljoniem ...»</p>
                 <p>«Vajakis, tad jau tai Rīgā pavisam var apmaldīties,» Mikums piebilda. «Un tās mājas jau arī, tā teic, esot augstas?»</p>
                 <p>«Labi vajag atmest galvu, lai varētu saredzēt jumtu ... trīs un četru tāžu vien!» platbārzdis stāstīja tālāk. «Pētera baznīcas tornim apakšā stāvēdams, galu gandrīz nemaz nevar saredzēt ... Gailis viņa galā esot tik liels kā kumeļš, bet, no apakšas skatoties, izliekas tik liels kā laba dūre ... Mājas mums Rīgā tādas kā jums muižās nav pilis ... Pate Rīgas pils gan nav tik liela kā Jelgavas pils,</p>
                 <pb/>
                 <p>tas tiesa, bet toties atkal citi nami daudz lielāki nekā pate pils. Es saku, ir gan tā Rīga viena pilsēta ... nav vairs tādas otras ...»</p>
                 <p>Unguris smiedamies nogrozīja galvu. «Tev vajag redzēt Pēterburgu ir Maskavu ... Tad tava Rīga nekā nebūs ... I Varšava lielāka par Rīgu ...»</p>
                 <p>Kučieris mazliet pārdomāja. «Nu jā, Pēterburga ... zināms ... Bet par ko tad mums ir eizenbānis?! Nepatīk mūsu kungiem Rīgā, tie aizbrauc ar eizenbāni uz Pēterburgu vai Maskavu, padzīvojas tur kādas dienas un brauc atkal mājās. Vai atkal kāp stīmerī un brauc uz Enģelanti ... Vai mums mazums tādu?</p>
                 <p>Vācu kungi, tie uzdzīvo, ka dažreiz vai plīst, un tad arī citiem ir peļņa un atkrīt arī mums, maziem ļautiņiem, sava daļa ... Vai tu domā, ka tad tai Rīgā tā ietu, ja tie kungi gulētu savai naudai virsū? ... Bet viņi liek tai staigāt ...»</p>
                 <p>«Are, par to Brandenburģi jau stāsta brīnuma lietas ... to, kam tā Bišumuiža pieder,» otrs kučieris viņu papildināja. «Šis tā vienkārši ģērbies, bet neskaties vīru no cepures! Kā nu šis stāv uz kroga ļovenēm, tā piejāj viens kungs: Ech draugs, vai nevarī man to zirgu pieturēt, sacīšu, lai krodzenieks tevi pacienā ar brokastu ... jā, jā. Kungs ieiet krogā, iedzer un saka krodzeniekam: iedodiet tam cilvēkam brokasti ... ko nu viņš vēlas ... Krodzenieks saka: jā, jā ... Atjāj nu kungs atpakaļ: cik tad par to brokasti jāmaksā? Simts rubļu! ... Ko?! Simts rubļu? ... Kas tas tāds par cilvēku? ... Mūsu kungs Brandenburģis ... A, tad es saprotu, kungs atbild, priekš Brandenburģa simts rubļu vienam brokastim nav daudz ... Un samaksā arī... Redz, tādi mums kungi Rīgā ...»</p>
                 <p>«Brandenburģis, jā,» platbārzdis piebalsoja, «tas taisa brīnumus ... Nu jā, tāds liels kantoris ... Stāsta, ka vienu dienu tas noīrējis it visus Rīgas fūrmaņus un liek tiem braukt visiem rindā. Neviens nevar dabūt fūrmani, viņš brauc viens vienīgs ... Bijis saderējis uz 1000 rubļiem, ka neviens fūrmani nedabūs tai dienā, un nedabūjis arī neviens. Redz, kad tādi kungi, tad grozās nauda ...»</p>
                 <p>«Es jau par savu arī nevaru brēkt,» otrs kučieris piebilda, «kad viņš dod, tad nežēlo! Vienreiz braucām no Jelgavas ... šis skatās pulkstenī un skatās pulkstenī. Pie Žagaru kroga ieteicas: kas ir, Jurka-Janka, vai būsim iekš fierendelstundas tilta galā? Es saku: pamēģināsim, kungs. Pievelku drusciņ ... noskrienam ar. Nu, tad še ar, viņš iespiež man kantaino saujā ... Kungi nemaz nav tik slikti, ar viņiem tikai vajag mācēt ...»</p>
                 <p>Visi uzmanīgi klausījās. Mikums, izģērbies savā adītā kamzolī, uz priekšu noliecies, pīpi kūpinādams, klausījās vērīgi kā uz kādu svētu patiesību. Un arī Pēterītim bija tā, it kā Rīga būtu tā apsolītā zeme ... kad viņa sasniegta, tad netrūkst vairs nenieka! Spilgti viņa tam nostājās priekš gara acīm, kā viņš to bija redzējis uz pudeļu papīru nobildējumiem. Acis viņam vērās cieti, un vārdi saplūda, ko viņi tur runāja. Viņš tikai manīja, ka arvien tiek vairāk sanestas pudeles galdā un iedzerts. Citi spēlē kārtis un piegriež «šāckupu». Bet platbārzdis kā stāsta, tā stāsta par Rīgu un, bārdu atvēzējis, iesāk: «Sak:</p>
                 <p>Rīga, Rīga, tā dažs saukā, </p>
                 <p>Kur tie lepnie kungi braukā ...»</p>
                 <p>Pēteris pazina šo dziesmu un šķita pusmiegā dziedot līdzi. Un tad viss koris: «Tramtairiridi, tramtairiridi, tramtairiridi rallala! ...»</p>
                 <p>Tagad viņš ceļā uz šo Rīgu ... sirds viņam strauji pukst! ... Rīt viņš jau sasniedzis mērķi. Viņam priekšā stāv varoņa darbi, sveša, nepazīta pasaule un</p>
                 <pb/>
                 <p>tomēr tik radnieciska un jauka fantāzijā iztēlojusēs. Jā ... viņš arī pārnāks liels un bagāts ... tik tiešām, kā viņš stāv. Bet kā? Vai lai tiek pie tādiem bagātiem kungiem, kā kučieris stāstīja? Te viņam iekrita prātā krusttēvs ... Tas zinās padomu ... Tikai acis turēt rokā ... acis rokā ...</p>
                 <p>Ar pūlēm viņš tās atver un redz, ka Lauris Sutums ugunīgām acīm, dūri pacēlis pret dziedātājiem, iesaucas: «Kāds labums mums tur, latviešu cilvēkiem! ... Kāds labums ...» Bet viņa protestu pārspēj dziesmu refrains: «Tramtairiridi, tramtairiridi ...» un zili dūmu mākoņi aizsedz tēlus ... Tikai vēl pusmiegā tas dzird dziedāšanu un kņadu, tad acis aizlīp ...</p>
                 <p>Kad viņš tās atkal paver, ir jau pilnīgi tumšs un šņākšana un krākšana jaucas ar circeņu muziku. Paretam krogum garām norūc kādi rati un aizrīb tālumā. Arvien ciešāk un ciešāk miega māte iespiež viņa galvu savā saldajā klēpī ...</p>
                 <p>«Rīga, Rīga, tā dažs saukā, </p>
                 <p>Kur tie lepnie kungi braukā ...»</p>
             </div>
             <div type="chapter">
                 <head>Otrā nodaļa</head>
                 <p>Kad Pēteris tagad pavēra acis, bija jau liela diena. Viņš izberzēja acis un ar vienu lēcienu bija zemē no krāsns ...</p>
                 <p>Ā, cik kājas brangi attirpušas ... mugura sausa! Arī drēbes sausas, ka čaukst vien, lai gan krāsns atdzisusi. «Ja man tās nebūtu bijis,» viņš nodomāja, «tad es pavisam biju «bētē». Tagad tu, cilvēks, jūties itin spirgts un mundrs ...» Vērīgām acīm viņš apskatīja savus zābakus ... lai gan drusku sagulēti, nekas, kājās iet it brangi.</p>
                 <p>Krogus bija gluži tukšs. Ceļavīri, kuri brauca, tie brauca garām. Tātad spaiņi bija brīvi un stāvēja kaktā. Pēteris žigli paķer vienu, prom uz aku, atpakaļ ar spaini auksta, svaiga ūdeņa un izmazgā acis spožas kā timpas. Duieļa vietā viņam noderēja mutautiņš. Tāpat tas izsukāja un atķemmēja savus kuplos, bet apcirptos matus un, izvilcis no kabatas apaļu bleķa spogulīti, ieskatījās tanī, vai celiņš pareizi kārtībā, vai kaklauts pareizi apsiets, vai nav kur vēl kāds melnums pie pieres vai pie deguna. Tad rūpīgi izpurināja un nogludināja savas virsdrēbes ... pie mantelīša bija pieķērušies daži krāsns gruži. Kad nu tad viss bija kārtībā, arī cepure paņemta rokā un apskatīta, tas paķēra savu ceļa kulīti, pārmeta krustu un devās ceļā.</p>
                 <p>Ārā laiks bija patīkams, rāms, gan drusciņ samācies, tomēr piesalis, tā ka, soļus sperot, viņam zem kājām skripšķēja. Tā viņš likās uz priekšu garām Olaines muižai atkal mežā iekšā.</p>
                 <p>Skuju un sveķu smarža patīkami veldzēja viņa krūtis, un paretam kāda pavasara zīle garī iedziedājās. Te tomēr nebija iespējams nogremdēties dziļāku šādos dabas aplūkojumos, ja negribēja, ka kāds tev ieskrien krūtīs vai uzbrauc virsū. Jo kustība uz šosejas bija dzīva. Garas vezumnieku rindas, pa gabaliņam viena no otras, atsevišķi braucēji ar gaļu, labību un visādām mantām tikpat kā ūdens lija uz Rīgas pusi. No Rīgas puses atkal brauca pretim labības uzpircēji un slakteru zeļļi, ik brīžus braucēji tika apturēti un notika kaulēšanās un līgšana.</p>
                 <p>«Ē saimniek, kas tev vezumā?» — «Auzas!» — «Ko pras' par pūru?» — «Četri kvarti!» — «Trīs kvarti ņemsi?» — «Nē, nē,» laucinieks atbild un, uzsitis zirgam ar pātagu, brauc uz priekšu... «Cik maksā tas pusčūčis?» — «Pustreša rubļa podā.» — «Vai ar rubli astoņdesmit nepietiks?» — «Kur tad nu to!» —</p>
                 <pb/>
                 <p>«Piecas kapeikas pielikšu, — dod nost!» — «Nē, nē!» — «Rīgā vairāk nedabūsi, dieva vārds! ...» — «Bez divi četrdesmit jau nu gan nedošu!» — «Nu, ņem divi, Rīgā to cenu tev nemaksās!» — «Un kā vēl dabūšu!» — «Nožēlosi ... nožēlosi ...» — «Tur nav ko nožēlot! ...»</p>
                 <p>Dažureiz iznāk arī andele ... pie labības tad uzpircējs ar bleķa zondi grūž maisā un noņem labības provi. Sver ar mazajiem svarīņiem un pārsver, un beidzot izraksta cedeli. Pie «Zelta auna», «Baltā lāča», «Labā drauga» vai citur kur. Bet, ja neiznāk andele, tad uzpircējs uzsola vēl labu cenu un tad brauc tālāk ... Bet jau pēc kādas pusverstis gaida priekšā atkal uzpircējs un tas muziķis atkārtojas no jauna. Ja ir nopirkts, tad ar sarkanu krītu uzvelk uz maisa zīmi, un tādu tad neviens cits uzpircējs vairs neaiztiek ...</p>
                 <p>Lauceniekiem pa starpām ir arī kupči, kas Rīgā bieži brauc, un tie lietu zin. Zin, kas ir cena, ko var prasīt un pie kā var turēties. Tie nepavisam neuztraucas, kad miesnieka zeļļi viņiem pareģo zaudējumus. Nepārdos te, pārdos Rīgā uz tirgus ... vai tad pirmā reiza ...</p>
                 <p>Pēteris tam visam sekoja ar lielāko uzmanību, bet viņu neviens nelikās redzam. «Varētu nu gan kāds paaicināt uzsēsties drusciņ līdzās uz vezuma, atpūtināt kājas!» viņš nodomāja. «Bet nekā! ... Vakar tik lielu gabalu nostaigāt ... nav vis joks ...»</p>
                 <p>Te viņš panāca leišu rindu, kura nakti bija gulējusi krogā, bet šorīt jau agri pirms viņa mošanās izbraukusi. Kad pie tiem varētu?</p>
                 <p>Viņš uzlūkoja sarainos vaigus un neveiklos, kroku svārkos tērptos stāvus, ka viņam nebija patikšana tiem blakus sēdēt, nemaz jau nerunājot par to, vai viņi to maz pieņemtu. Te tas tomēr starp viņiem ievēroja kādu apmēram deviņpadsmit gadus vecu puiku, kurš vēl bija gluži bez bārzdas, bet pārāk garīem, linu baltiem matiem, kurus sedza bieza, vatēta ziemas cepure ar jēra ādas apkantētām malām. Viņa ģīmja panti bija gluži sievietīgi un bez viltus. Sēdēdams uz sava vezuma, viņš snauda un bugojās.</p>
                 <p>Te Pēteris gribēja pamēģināt un ar vienu lēcienu bija uz leiteļa vezuma, kas nenācās nemaz grūti, jo ass gali bija tik garī, ka uz tiem it krietni varēja atspert kāju. Lai lietu ievadītu ar joku, tas uzklupa snaudulim no muguras puses un sāka berzēt viņa ausis ...</p>
                 <p>«Jēzus Marīja!» snaudulis nobijies mēģināja atsvabināties no uzbrucēja, kuru tas nemaz neredzēja. Bet priekšējais un pakaļējais leitis to visu saprata un tikai smējās.</p>
                 <p>Beidzot Pēteris viņu atlaida vaļā, uzcēla atpakaļ biezo cepuri, kas bija nokritusi uz maisa, un uzspieda to leitelim atpakaļ galvā. Pēdējais, redzēdams, kas un ka nekādas briesmas nedraud, atplauka un rādīja viņam savus baltos zobus.</p>
                 <p>«Kur tu važosi?» Pēteris, cik nu mācēdams un cik bija noklausījies, uzrunāja pa leitiski. Tas nozīmēja tik daudz: «Kur tu brauksi?»</p>
                 <p>Bet leitēns atkal no savas puses centās atbildēt pa latviski: «Es brauk uz Rigo!»</p>
                 <p>«Kā tevi sauc?»</p>
                 <p>«Mani? Mani šauc Jozi ...»</p>
                 <p>«No kurienes tu esi?»</p>
                 <p>«At kurienes?» leitēns rādīja atkal savus baltos zobus. «At Martiniškiem ...» </p>
                 <p>«Es no Bērzumuižas ļaudīm,» Pēteris paskaidroja. «Es iemu uz Rīgu ...» </p>
                 <p>«Uz Rigo?» Jozis brīnēdamies viņu uzlūkoja. «Ko tev reik (vajaga) Rigo, a tev jau nav ņeko pārdot?»</p>
                 <pb/>
                 <p>«Es iemu uz Rīgu darbu meklēt!» Pēteris atbildēja. «Tur esot bagāti kungi un laba peļņa.»</p>
                 <p>Jozis, muti ieplētis, viņu neizprazdams uzlūkoja. «A, kā tavs vārdas?» viņš beidzot jautāja. </p>
                 <p>«Pēteris!»</p>
                 <p>«Petris?! A, man mājā broļis ar ir Petris,» Jozis sacīja. </p>
                 <p>«Man atkal brāļa nav,» Pēteris atbildēja. «Man tikai māsa mājā ...» </p>
                 <p>Abi viņi viens otru ilgi uzlūkoja, it kā gribēdami viens otru tuvāk izpētīt ... </p>
                 <p>«A, vai tad katram ir brīv iekš Rigo dzīvoti?!» Jozis pēc brīža neizprazdams ieminējās.</p>
                 <p>«Katram brīv?!» Pēteris tikpat neizprazdams uzlūkoja viņu. «Bet kādēļ tad nē? ...»</p>
                 <p>«Nu vot, es domāj', kas dzīvo iekš Laiževo, tas dzīvo iekš Laiževo, a kas dzīvo iekš Rigo, tas dzīvo iekš Rigo. Aižbrauc, pārdod, kas tev ir, un brauc atkal mājo ...»</p>
                 <p>«Ej nu,» Pēteris, sajuzdams pār viņu garīgu pārsvaru, to pārtrauca. «Tagad ir brīvības laiki, dzīvo, kur gribi! Kad tikai tev pase ir kārtībā un ar savu galvas naudu esi riktīgs, — dzīvo, kur gribi ...»</p>
                 <p>Jozis it kā neticēdams viņu vēl uzlūkoja. «A, tad mums, leišims, arī brīv dzīvoti iekš Rigo?»</p>
                 <p>«Vai, un kādēļ tad nē!» Pēteris pārsmēja viņa nezināšanu. «Visi taču tā paša ķeizara ļaudis ... Žīdiem gan visiem brīv neesot.»</p>
                 <p>«A, es atkal doma, ka pārdod, kas tev ir, tad jābrauc mājo ...» Jozis piebilda. «Es jau trešo reizi brauc uz Rigo ...»</p>
                 <p>«Trešo reizi!» Pēteris gandrīz uztraukts iesaucās. Izbrīnējies tas uzlūkoja Jozi, tas viņa acīs tagad bija pavisam citāds vīrs ... «Trešo reizi tu Rīgā?! Jozi, vajakis, tad jau tev Rīgu vajag itin labi pazīt ... Vadzi, pastāsti man, mīļais, tuvāku: kā tad tur īsti ir ...»</p>
                 <p>«Nežinavu ... visi sveši ...»</p>
                 <p>«Sveši, sveši, jā — bet kāda pate tā Rīga? Kādi nami, kādas ielas ... tu taču esi redzējis ...»</p>
                 <p>«Kādi tie Rīgas kungi?» Pēteris, it kā drudža sagrābts, stādīja viņam vienu jautājienu pēc otra. Bet Jozis uz visu vienaldzīgi un laiski atbildēja: «Nežinavu...! Mājas? — Mājas ir gan lielākas kā iekš Žagori un Janišķeļi ... uz ielām briesmīgi kratās ... a pani, pani dod kāpostus un gaļu, ka nebūs gavēnis, tad labi var noēsties ... A Žagoru pani un Janišķeļu pani, tie to nedod . ..»</p>
                 <p>Viņš tur stāstīja un stāstīja, bet Pēteris netika īsti gudrs. Viņš tomēr no šī leitela bija turējis pārāk lielas lietas, un viņam uzmācās tādas zobgalīgas jūtas.</p>
                 <p>«Vai pie Lielā Kristapa arī jau esi bijis?» tas beidzot iejautājās, gan pie sevis nodomādams, ka viņš Jozi ar to grib uzzobot, bet tomēr vēl kāda dziļāka un apslēpta balss viņam sacīja, ka arī viņš pats labprāt gribētu zināt, kā ar šo lietu īsti ir.</p>
                 <p>«Lielo Kristapu?» Jozis nogrozīja galvu. «Nē — nežinavu ...»</p>
                 <p>«Tu esi liels muļķis!» Pēteris noteica. «Nav vērts, ka tevi uz Rīgu sūta ...»</p>
                 <p>Bet tad viņš aplūkoja tuvāku Joža pajūgu un arklu (zirgu). Viņa paša pagastā par pašiem ļaudīm lai kā, par zirgiem tika gādāts diezgan labi. Pie tāda saimnieka dzīvot, kam labi zirgi, puisis turēja par godu.</p>
                 <p>Un tādēļ arī puiši paši darīja visu, lai zirgi izskatītos labi, tos baroja un sukāja, lai izskatītos treknāki nekā kaimiņiem. Pat māju puiši centās viens par otru, lai viņu rokas zirgs būtu tas pārākais, un nereti tie zaga saimniekam auzas</p>
                 <pb/>
                 <p>un saimniecei maizi, lai uzbarotu savu Blēsi vai Pāto. It sevišķi tādos laikos kā tagad, kur ziemas braukšanas bija nobeigtas un lauku darbi vēl nebija uzsākti, un zirgi kādu laiku atpūtušies, tiem bija uz ribām gaļas kārta. Kad tos tad veda no staļļa laukā, tie noēdušies kukstēja vien. Tad, kad tos jūdza ratos, uzmauca ādas rīkus ar siksnas dzeņaukstēm, uzlika misiņa kaltās vērzeles ar ādas pušķiem, lielos, zaļi mālētos lokus ar raibām puķēm un piesēja vēl pulksteni klāt, tad māki tik turēt! Pie tam vēl astes uzsietas uz augšu, lai ciskas izskatās vēl jo apaļākas, ar vārdu sakot — viss gluds un spožs, ka varī vai spieģelēties ...</p>
                 <p>Kad viņš visu to iedomājās un salīdzināja to ar Joža kraķi, tur, jāteic, arī ēna nebija no visa tā. Viņš nevarēja noturēties, nicinoši neiesaucies:</p>
                 <p>«Vai, Jozi, kāda tava kumēla!? (Ķēve.) Kā tev nav kauns ar tādu braukt! Labas aitas lielumā un tad vēl vēders resnis, mugura līka, lēpes gar sāniem, aste nobrista, spalva gaisā un tomēr var saskaitīt visas ribas. Pie mums Kurzemē tādi zirgi, ka tu nemaz nevarī ribas atrast ... un gludi sukāti ... kad sēdies iekšā, tad turi tikai grožus ...»</p>
                 <p>«A, man jau ar iet diezgan!» Jozis viņu pārtrauca. Un, gribēdams rādīt, ka arī viņa kumēla var skriet, tas sašāva tai ar pātagu un padzina to teciņus. Bet ar resno vēderu un līko muguru ķēvīte tekot atstāja visai komisku iespaidu.</p>
                 <p>Pēteris tikko nesāka viņu pilnā kaklā smiet. «Liecies jau nu mierā! Tev jau braucot izjūgsies. Loķelis kuļājas teju teju uz muguras. Vai zini, kādēļ viņš tev tā kuļājas? Striķa dzeņaukstes ... tās stiepjas kā desas. Sedulkas nemaz nav vīram! ... Mums, kurzemniekiem, ādu dzeņaukstes un stingri uzsietas sedulkas ...»</p>
                 <p>Un tad, pamezdams acis uz viņa pajūgu, tas iesaucās: «Vī, manu! ... Klūgu atsaites un riteņi pavisam nekalti. Mēs jau ar tādiem tikai mēslus vedam uz lauka. Nekur tev, brāl, neredz ne siksnu, ne dzelzi ... Kā jums nav bail tā braukt uz Rīgu? Jūs jau varat palikt ceļa malā ...»</p>
                 <p>Jozis kādu brīdi nopietni klusēja, tad sacīja: «Palūdzam švantu Marīju un visus svētos, lai mums palīgo (palīdz)!... Pajemam striķi līdz, kad trūkst... i lieku riteni, ko uzmaukt, kad saplīst ...»</p>
                 <p>Viņus pārtrauca aiz muguras lamāšanās un troksnis, un visa braucēju rinda piepeši apstājās. Leiši nokāpa no vezumiem un gāja atpakaļ. «Eik, brāļam palīgo ... Eik bandžoļi ... Biedru neatstāsim vienu! ...»</p>
                 <p>Divi miesnieku zeļļi, nodzērušies sarkani, ar ādas tašām pār pleciem, ar savu vieglo pajūgu bija gribējuši paskriet garām leišu rindai. Bet, tā kā leišiem ass gali nejauki garī, tad tie vienam bija uzskrējuši virsū, ar citiem vārdiem, ass gals bija ieķēries miesnieku riteņa spieķos. Tā kā bija saķērusēs pakaļējā ass ar priekšējo riteni, tad miesnieku zirgs rāva leišu vezumu šļūteniski šķērsu uz ceļa, bet, kas pie tam nobrīkšķēja, bija miesnieku riteņa spieķi. Tiem negribot bija jāpietur.</p>
                 <p>«Ak tu nolokāms govu jāni!» viens no miesniekiem izlēca no ratiem. «Vai es tev nesaucu jau pa gabalu: taisies nost no ceļa!»</p>
                 <p>Otrs, ratos sēdēdams, mudināja: «Trenn ihm eins! Gieb ihm mal für die Fresse!» (Gāz viņam vienu! Krauj pa purnu!)</p>
                 <p>Pirmais arī raudzīja dūšīgi vien smērēt, bet leitis arvien paprata aizšaut roku priekša, katur nekas prātīgs neiznāca. «Vai tu ar tādu pīķa galu drīksti pa ceļu braukt, nolādēto leiti!»</p>
                 <p>Bet uz īsu roku ap miesniekiem bija sastājušies kādi desmit vai divpadsmit vīri grasošām, saraiņām sejām. «Kungs, še vēl ir leiši! ... Ko nori (gribi) at leišu? ...»</p>
                 <p>«Ko tu gribi? Kas tev par daļu!» miesnieks atraidoši atcirta. «Visus, sātanus,</p>
                 <pb/>
                 <p>jūs nodošu landfogtejai (zemāka Rīgas tiesu instance). Te mēs neesam vis zem leišu tiesām, te mēs esam apakš Rīgas ...»</p>
                 <p>«Ak, ka tu žem Rīgas, ko tu skrien otram virsū!» kāds drošāks leitis iesaucās. «Tev acis priekšā ir, a jim pakaļā acu nav! ... Nekas, kungas, tu mums to skādi izmuķēsi (samaksāsi) ...»</p>
                 <p>Izaicinoši viņš ieķērās miesnieka zirgam pavadā.</p>
                 <p>Tagad arī otris, jaunākais miesnieks kā zibens izlēca no ratiem un sāka plātīties un kliegt: «Nost no zirga, tu ļerpata! ... Dabūsi pa ļocku, ka nezināsi, cik vecs esi ...»</p>
                 <p>Viņš gan braucīja piedurknes, vīstīja kulakus un sauca uzsaukdams: «jebonderbücher!» — bet tas arī bija viss. Gan viņa dūre bija teju teju leišam zem deguna, bet aiztikt viņu nedrīkstēja. Viņa priekšā stāvēja mierīgas, bet smīnošas sejas, gatavas viņam atmaksāt par visu ar augļu augļiem. Šim mūrim viņš cauri izsisties nevarēja, tātad viņam nekas cits neatlika kā tikai paplātīties.</p>
                 <p>«Vai jūs uz kādu razbainieku būšanu esat izgājuši?!» otrs miesnieks iesaucās.</p>
                 <p>Tātad no uzbrukuma viņš pārgāja atgaiņāšanās stāvoklī. Bet sejas smīnēja ...</p>
                 <p>Beidzot kāds prātīgs leitis ieminējās: «Ko nu kliedzi, poni (kungs), ņe tava vaina, ņe mūsu vaina ... Eik bandžoļi, palīgosim ponam ...»</p>
                 <p>Un, visi sagājuši kopā, tie norāva riteni no leiša ass. Viens spieķis gan bija aizlūzis, taču braukt vēl varēja.</p>
                 <p>«A ka ģers (labs) pons tu esi, tad dod magarīču,» tie sacīja. «Viens tu ņekustētu.»</p>
                 <p>«Jums, sātaniem? Ar pātagas kātu! ...» miesnieks žēlām acīm aplūkoja savu riteni un vēl arvienu lamājās. «Jūs pakarami visi būtu, maitas! ... Nu, atbrauksiet jūs man Rīgā ... atbrauksiet jūs Rīgā ...»</p>
                 <p>Leiši tomēr vairs gar viņu nelikās zinot, bet palīdzēja savam biedram, kuram klūgas atsaite bija atgājusi vaļā un koka ass gala tapiņa nolūzusi.</p>
                 <p>Pēteris to visu noskatījās un nodomāja: «Redz, kā leiši turas kopā, viņi neatstāj vis viens otru ... Bet mūsu latviešu cilvēki: kad vienam iet slikti, citi vēl pagrūž ...»</p>
                 <p>Īstenībā tā nebija viņa paša gudrība, - tā viņš bija bieži dzirdējis runājam ...</p>
                 <p>Rinda sāka kustēties uz priekšu. Arī miesniekiem, pēc tam kad bija krietni izlamājušies, nekas cits neatlika kā sēsties savā kulbā un braukt ar savu klibo riteni uz Rīgu. Bet notāļu vien tie skatījās atpakaļ un draudēja ar pātagas kātu ... «Jebonderbücher ...»</p>
                 <p>Jozis domīgs gāja blakus savam vezmam, viņa tautas nozaimošana viņam, kā rādījās, krimta sirdī. «Leiši, leiši! ...» viņš aizskarts ieminējās. «A leitis nav cilvēks?»</p>
                 <p>«Kas tad saka, ka viņš nav cilvēks.» Pēteris atbildēja. — Te viņš ciešāki ieskatījās savā biedrā no galvas līdz kājām un sāka skaļi smieties:</p>
                 <p>«Bet, Jozi, kas tas tev par paltraku?! Tas jau tev velkas līdz papēžiem! ... Hahahaha, — tev jau «šēdes» kņopes mugurā krīt pāri pār krustu ...»</p>
                 <p>Jozis arī pats atskatījās atpakaļ, viņš zināja, ka draugam pilnīgi iemeslis smieties. «A pie jaunā saimiņinka man brunči būs pačā mērā ... A kā mana pača ...»</p>
                 <p>Viņš Pēterim paskaidroja, kā tas pie viņiem leišos. Drēbes tur saimnieka. Izkalpojis savu laiku, puisis pa Jurģiem tās atdod atpakaļ, un viņas tad saņem jaunais puisis, kurš atdod savas atkal savam pēctecim. Ja nu gadās, ka viens ir bijis no auguma liels un otris nāk pakaļ mazs, tad ceļas lielais nesamērs.</p>
                 <pb/>
                 <p>Turpretim tagad viņam, kā zināms, viņa priekšgājējs ar viņu vienā augumā un tādēļ arī viņa nākošie brunči būs «pašā mērā», kā uzlaikoti.</p>
                 <p>Viņi sēdās atkal uz vezma ... Leiši jutās ļoti omulīgi, ka tikuši ar Rīgas žmogiem tik labi galā, un cepa no savām pīpēm kuplus dūmus. Tomēr Rīgai vairāk tuvojoties, tiem dūša sāka plakt. Viņi nevarēja aizmirst miesnieka draudus, un — kas var zināt ... svešā tiesā iebraucis!</p>
                 <p>Bez tam viņiem arī negribēja veikties ar andeli, jo nevarēja dabūt tādu cenu, kā gribēja. Toreiz jau arī labības cenas ļoti svaidījās, ka nevarēja tikt īsti gudrs. Pie nenokārtotās satiksmes bieži vien uznāca vietējs bads. Tad pūrs rudzu pacēlās uz četriem rubļiem. Bet, kad labi paauga, tad cena nokrita apakš diviem rubļiem pūrā ... Pēterīša māte stāstīja, ka reiz pat maksājis vēl vairāk ... bijuši tādi bada laiki, ka i saimnieki, i kalpi ... viss pagasts bijis spiests ķerties pie kroņa maizes.</p>
                 <p>Tā nu leiši bija nodomājuši dabūt četri rubļi pūrā, neba par velti tie brauca uz Rīgu. Par lētu jau varēja atdot turpat miestelī. Uzpircēji gan ar solīja it labu cenu, stipri pāri par divi rubļi, un galvas vien grozīja, kad leiši neatdeva. Bet drīz vien tie sāka kasīties aiz auss, jo no pretimbraucējiem saņēma nelāga vēstis. Daugavā ledus ejot! Tas nozīmēja, ka pašā Rīgā nevar tikt iekšā, ja negrib gaidīt dienām un varbūt nedēļu, un ka prece jāpārdod tepat Pārdaugavā. Kāda tad te cena, tas jau bija zināms ... Uzpircēji jau gan arī uz to bija aizrādījuši, bet viņi tiem neticēja. Tie mācēja ar to nodzīt cenas. Bet šoreiz nu izrādījās, ka viņiem taisnība. Cenas krīt ar gabalu, viņi vairs nedod, kas jau agrāk solīts. Kasies aiz auss, cik gribi, jo tuvāk nāk pie Rīgas, jo cenas krīt! ...</p>
                 <p>«Jozi, Jozi!» Pēteris pēkšņi iesaucās. «Skaties, Jozi ... vai tu neredzi! ...»</p>
                 <p>Acis tam mirdzēja kā drudzī.
                 «A, kas tur jir?» Jozis miegains ieplēta muti. «Aļe, ko tu tur reģi?»</p>
                 <p>«Rīga — — — vai tu neredzi!» Pēteris rādīja ar pirkstu.</p>
                 <p>«Rīga —? Jā, — tā jau buva Rīga ...» Jozis piebalsoja, nesaprazdams sava biedra uztraukumu.</p>
                 <p>Pēteris viņu vairs neievēroja, viņa acis pilēt pilēja uz savu centienu un ilgu mērķi, uz pasakaino Rīgu ...</p>
                 <p>Rīgas apkaimes topogrāfija toreiz bija mazliet citāda nekā tagad, it sevišķi Pārdaugavā. Toreiz vēl nebija dzelžu tilta un arī ne dzelzceļa dambja, pa kuru tagad gandrīz pastāvīgi sprauslo suta kumeļi, nebija Šonera ielas pagarīnājuma, pa kuru tagad skrien tramvaji uz Torņakalnu un uz Āgenskalnu, nebija arī tā saucamās «Jaunās Jelgavas šosejas», bet, no Jelgavas puses Rīgā iebraucot, bija jāmet mazs līkums uz tā saucamo veco Bauskas ceļu. Lielā pļava starp Tilta galu, Āgenskalnu un Torņakalnu bija viss viens nesaraustīts līdzenums, aiz kura iešķērsis, atstājot Tilta galu mazliet sānis, pacēlās vecā Rīga, lepna un šmauga kā jumprava! Vidū Pētera, Doma un Jēkaba torņi, stalti savas galvas pacēluši vai līdz mākoņiem ... apkārt viņiem daudzi mazāki kā paklausīgi pavadoņi, garā Daugavmalas māju fronte ar resno pili nobeidzot ... Viss taisni tā, kā viņš uz pudeļu papīriem redzējis, tikai skats vēl daudz plašāks un lieliskāks, nekā uz pudeļu papīra bija rūmes. Jo vienā malā to ierāmēja tumši zilais Ķeizara dārzs, otrā malā atliektā Maskavas Ārrīgas fronte nobeidzās ar tā saucamo Cūku dārzu, tikpat zilu, un ap to vairāk augsti fabrikas skursteņi ...</p>
                 <p>«Lieliski, lieliski, vareni!» Pēterim sirds līgsmi pukstēja. Viņam bija tā, it kā būtu jākrīt uz ceļiem, jānoliec sava galva priekš šīs varenās Rīgas, tā jāpielūdz, iekāms viņš tajā var ieiet ... No tālienes vēl atskanēja dobji torņu zvani, kas svētsvinīgo iespaidu vēl jo vairāk pavairoja.</p>
                 <pb/>
                 <p>Ilgu laiku Pēteris sēdēja kā mēms, piesarcis, ziņkārības un aizgrābtības pilns zīlēja un zīlēja savu jauno dzimteni ...</p>
                 <p>Tad nelīdzenais bruģis sāka viņu purināt, atgādinādams pelēko ikdienu. Torņakalna nameļi aizsedza viņa poēzijas tēlu, kuram bija tapt par patiesību. Bet arī šie pelēki krāsotie nameļi viņam izlikās kā kas vēl nebijis un apbrīnojams ... Aiz tiem vēl dobjie zvani gaisos jaucās ar apkārtējo koku dzirnavu zāģu muziku, kas izdeva tādas skaņas, kā kad plēš smalku zīda drēbi.</p>
                 <p>Beidzot viņi sasniedza Tilta galu un iegriezās Lielā Akmeņu ielā. Tur toreiz bija daudz lielāka rosība nekā tagad un jo sevišķi pa ķīlu laiku, kur neviens pār Daugavu nevarēja pāri tikt un visiem, kas bija iebraukuši no Kurzemes puses, vajadzēja pārdot savus produktus un iepirkt savas vajadzības tepat.</p>
                 <p>Ļaužu kā melnā nakts! Pilnas iebraucamās vietas zirgu un cilvēku, jo daži iebraucēji, it sevišķi uzkupči, kas negribēja pārdot par solīto cenu, domāja uzgaidīt, kamēr ieliks plostu tiltu. Jo lielie plūdi jau bija noskrējuši un nāca vēl tikai biezum biezs Krievu zemes ledus smalkākiem gabaliem. Tāpat sētas rūmēs lūkoja kaut kur piespiesties tie, kuri savas preces pārdevuši. Bez tam vēl iela bija pilna vezumu rindām, kuru īpašnieki vēl līga un kaulējās. Un pastāvīgi brauca klāt no jauna. Tos uzmanīja tā saucamie «aufpaseri», lai uz ceļa līgtās preces nonāktu īstā vietā. «Še pie Tatarīna!» «Še pie Tišlera!» «Še pie Rabemaņa!»</p>
                 <p>Tika saukti vēl daudz un dažādi vārdi, jo agrāk te atradās ne vien daudzi pastāvīgi kantori, bet arī no pašas Rīgas dažas firmas pa ķīlu laiku bija ierīkojušas savas filiāles. Laucinieki, kas savus produktus pārdevuši, krauj ratos sāli, siļķes, dzelzi ... Dzelžu stieņus laužot, sverot un sitot, atskanēja spilgts, ausīs griezīgs troksnis, kas jaucās ar cilvēku balsu kņadu, zirgu zviegšanu, teļu blēšanu un cūku kviekšanu. Bija te visu mantu diezgan, gan dzīvu, gan nedzīvu, gandrīz par daudz ... jādod projām par katru cenu ...</p>
                 <p>Bez tam vēl pa vidu jaucās visādi lieki ļaudis. Leijerkastnieki uz visiem ielu stūriem. Akrobāti turpat uz ielas paklāj savus deķus un iztaisa visādas «figūras» ... stata rutkus, iet uz rokām, lien ar galvu caur kāju starpu, atliec kājas aiz pakauša, kamēr otrs rauj ar leijerkasti, ka spiedz vien, un trešais sit ar sietiņu. Netrūkst arī viņiem apbrīnotāju. «Iztaisi tu man tā! It kā viņam nemaz kaulu nebūtu ...» Bet tad vīrs ar sietiņu klāt, žvadzina to zem deguna: «Sametiet, sametiet, labi ļaudis!» Laucinieki nebūt tik devīgi nav, kā domāt, bet uzmet arī viens otris pa vara gabalam. Un mākslinieki arī nav izlutināti ar kādiem augstiem honorāriem ... cik ir, tik pietiek ...</p>
                 <p>Te atkal kolportieri izsauc «Mājas Viesa» jaunāko numuru, ar «paša augstā kunga un ķeizara vēlēšanu», «jauki, derīgi stāsti no Ansa Leitāna» ... </p>
                 <p>«Vai ir par karīem arī kas rakstīts?» kāds ieminas. «Ja nav par karīem, tad nav vērts!»</p>
                 <p>«Jā, par karīem ... Ziemeļu Amerikā ... liels fektiņš ar poļu buntavniekiem un tad vēl jauka rīme: «Kā tā liela māte Trūle tikke tā godīga Pidriķa brūte ...»»</p>
                 <p>«Tas ir nieks, bet, ja ir par karīem, tad paņemšu arī vienu ceitungu,» laucenieks izsaka, pēc kam uz pēdām notiek andele.</p>
                 <p>Tur vēl citi kolportieri, kuri skaļi izsauc sekošas grāmatas: «Šveidleru Marīja», «Priežukalna Roze», «Ģenoveva», «Kara lielskungs Eistaķijs», «Puķu</p>
                 <pb/>
                 <p>kurvītis» utt. Jauka, derīga lasīšana! ... Tad vēl drukāti rīmēs uz garām papīra strēmelēm «Par lielkungu Plāteru» un «Vai tad mīlēt kādi varas darbi» ...</p>
                 <p>Laucenieki labprāt būtu pirkuši, bet nezināja tās meldijas. Pārdevējs izdziedāja priekšā. Pircēji un apkārtējie sāka raut līdzi, tā ka korī pārspēja pat netālās leijerkastes dūkoņu, ja tik braša meldiņa, tad jau laucenieki nopērk arī pa gabalam. Un, kad jau nu tas prāts ir vienreiz tāds, tad nopērk arī kādu grāmatu. Būs sievai vai zēnam ko palasīties!</p>
                 <p>Kad zemniekam ir nauda, tad ir visiem! Jo pa vidu jaucas arī zemnieku ķērāji ... pajauni cilvēki, no augšgala diezgan glauni, ar baltu krāgu un brillēm, bet pie apakšas ļoti bēdīgi noskranduši un nošķiebušies. Tie meklē slimus. Vai kādam nevajaga taisīt kādu lūguma rakstu uz Domenop? Vai kāds negrib dēlu «izmakarēt» no krieviem? Viņi zin to riktīgo caurumu! Vai kāds negrib pat — viņi pamet ar acīm un pačukst pie auss — pirkt pakaļtaisītu naudu? Bet tik riktīgi pagatavota, ka dod, kam gribi, — neviens i uz tām domām nevar nākt. Lai pamēģina tepat vīnūzī, iet un atmaina kādu «šeini» ...</p>
                 <p>Bet laucenieki visi liekas būt tādi pakurli. «Liec mani mierā, es ar tādām blēņām neielaižos! ... Es ar savu godu esmu izticis un iztikšu arī vēl joprojām!»</p>
                 <p>«Ja tev viņa tik riktīga, kādēļ tad tu man viņu diņģē? Paturi pats.» Un cits skatās tikai apkārt vien pēc gorodovoja, tā ka nabaga zemnieku ķērājam gribot negribot jāpazūd ...</p>
                 <p>Pēterim te tik daudz ko redzēt un dzirdēt, ka tas jūtas pārcelts vai kādā teiku valstī. Mājas tik augstas, ka vajaga atmest galvu, lai jumtu saredzētu. Patiesībā nu gan vēl tagad Tilta gala mājas nedod nekādu bildi par Rīgas greznajām būvēm un toreiz vēl jo mazākā mērā, jo bija pa lielākai daļai divu vai trīs stāvu koka kazarmes. Tomēr visām bija sarkani dakstiņu jumti, kas Bērzmuižas ļaudīs toreiz bija liels retums. Tādēļ tad arī turienes istabas ne milzības, ne košuma ziņā nevarēja mēroties ar šīm brūnajām vai zaļi dzeltenajām mājām, kuras Pēterim tādēļ arī izlikās par to vispilnīgāko, kas līdz šim sasniegts.</p>
                 <p>Viņš gāja pa ielām un skatījās, zīlēdams, kā gan var tur izskatīties aiz baltajiem muselines priekškarīem, kas bija visos logos. Viss te ievērības cienīgs. Fūrmaņu ekipāžas viņa acīm izlikās daudz glaunākas nekā uz laukiem mācītāja karīte.</p>
                 <p>Viņš nostaigāja līdz pašai Daugavas malai. Toreiz tā nebija vēl ar aizsargu dambjiem noregulēta un upe sākās jau pie Tišlera sāls bodes un izgāja taisni uz «Spaniš Buchti» un tagadējo jūrskolu. Plosta tilta gals atradās taisni pretim Akmeņu ielai. Starp Kuģu ielu un Daugavas malu aizstiepās siļķu brāķis (kurš arī jau sen pārcelts uz Andreja salu), kurā tūkstošiem un tūkstošiem mucu siļķu ... veseli strēķi. Tās tika taisītas vaļā un brāķētas ... visas ielu rensteles bija pilnas siļķu sālījuma.</p>
                 <p>«Ak tu brīnums, ak tu brīnums!» viņš nodomā. «Kas visu to mantu var apēst? ...»</p>
                 <p>Un tomēr arī pa starpām tik daudz noskratušu cilvēku caurām tupelēm un elkoņiem ... Ubagodami tie stiepa pretim rokas ...</p>
                 <p>Tur pretim pāri stāv vecā Rīga ... tikpat kā konfekte uz delnas. Bet viņš nevar tur tikt. Ledus gabali biez un biezie šņākdami un cīnīdamies skrien, uz leju ... platā straume aizkaitināta puto ... Arī šādu dabas spēku cīņu viņš vēl nebija redzējis ... Bet tad viņam izlikās, it kā ledus Daugavā stāvētu uz vietas, bet otrā pusē Rīga ar saviem slaidajiem torņiem steigtos uz priekšu ... steigtos</p>
                 <pb/>
                 <p>uz Krievu zemes pusi ... pie tam tik ātri, ka viņam acis apžilba un galva sāka reibt.</p>
                 <p>Tad viņš atjēdzās, ka viņš ir viens pats un tam nav kur palikt. Nesamanīdams, ko darīt, viņš gāja atpakaļ un ieraudzīja Jozi vēl stāvam ar abiem vezumiem uz ielas ...</p>
                 <p>Leiši viens pēc otra bija pārdevuši savas mantas par to cenu, kādu jau nu deva. Tikai Joža saimnieks vienīgais vēl turējās pie sava un kaulēdamies bija izgājis it visus kantorus. Vienīgais viņam vēl atlika «Baltais Auns», kur viņš, tā Jozis teica, esot iegājis. Ja viņam tur neizdevās salīgt, tas varēja vest savu labību atpakaļ uz mājām.</p>
                 <p>Savu vaļu turēdams, Pēteris gāja palūkoties. Pie durvīm viņu sagrāba tā kā kautrība ... iet iekšā vai neiet, un kāri tas ieskatījās tikai caur durvju šķirbu, kad kāds nāca vai gāja. Tāda bija vispār toreiz zemnieku psicholoģija, kad tie gāja kungu vai svešos, glaunākos dzīvokļos. Bet, kad viņš redzēja tik daudz ļaužu nākot un ejam, tas saņēma dūšu: «E, ies iekšā! ...»</p>
                 <p>Te jau rūca tikpat kā bišu stropā. Aiz lielas, garas letes, kura bija pārvilkta ar melnu vaska drēbi, rīkojās vairāki zeļļi, labības proves svērdami ar mazajiem holandiešu svarīem. Gatavas proves bija sabērtas raibi laķētos koka spīlkumos, kādu līdz ar drēbes kulītēm uz plaukta pie dibens sienas bija veseli strēķi. Tālāk atpakaļ pie pults pāris jaunkungu rēķināja, ka koka skriemeļi knaukšķēja vien, un rakstīja tad tādās biezās grāmatās ar sarkanraibām malām. Viņi savā darbā tā nogremdējušies, ka neievēro nemaz, kas ap viņiem notiek. Pašā stūrī pie ķeizara bildes un lielā naudas skapja stāvus pie pultes rakstīja kāds iesirms kungs sārtu seju un šķeltu bārzdu, ļoti cienīga parādība. Tam bija puķaina veste, gara zelta pulksteņa ķēde pakārta kaklā un pilni pirksti spožu zelta gredzenu mirdzošiem akmeņiem. Pēterim šī seja ļoti interesējās, viņš minējās un minējās, bet nevarēja atcerēties, kur viņš to jau agrāk redzējis? Viņš kūpināja resnu, bet ļoti smaržojošu cigāru, saņēma pretim cedeles, kas bija izdotas no spīķera zeļļiem par izbērto labību, pārbaudīja tās, aprēķināja cenu, ierakstīja to grāmatā un izmaksāja naudu. No tā varēja spriest, ka viņš pats tas kantora kungs vai «lielskungs», kā laucenieki viņu godināja. Viņš ne ar vienu nekādās tuvākās valodās neielaidās, tikai smalki caur degunu iekraukājās un norādīja ar roku pie zeļļiem aiz letes.</p>
                 <p>Pēteris ievēroja, ka kāds patuklis zellis melnu bakanbārdu svēra provi Joža saimniekam, kurš līdz ar citiem pārdevējiem lauceniekiem tikpat kā uz oglēm gaidīja, kādu cenu viņš sacīs.</p>
                 <p>Bet viņš neteica nekā, nolika provi pie malas un tad ieminējās: «Nuu — saimnieks?»</p>
                 <p>«A cik dosi, kungs?» leitis viņu neizprazdams uzlūkoja. </p>
                 <p>«Cik prasi?!»
                 Leitis minstījās, minstījās, un sviedru rasa viņam spiedās uz pieres. «Lēti tev atdošu, kungs ... divus rubļus peņķas kapeikas ...»</p>
                 <p>«Jā, jaā,» — komijs garī novilka un vairs nesacīja nekā ... </p>
                 <p>«A kas tava cena, kungs?» leitis minstījās.</p>
                 <p>«Mums tagad nav vajadzība,» komijs noraustīja kamiešus ... «Jā, kad tev būtu auzas, tās mēs varam tagad lietot ...»</p>
                 <p>Kāds otris zellis atkal sacīja kādam kurzemniekam: «Jā, kad jums būtu rudzi, tos mēs tagad varētu lietot ...»</p>
                 <p>Leitis nu, nabadziņš, nezināja, ko darīt. «Divus rubļus, kungs ... divus</p>
                 <pb/>
                 <p>rubļus ... as tavs vecs kunde. As nekad citam nepārdevu ... Divus rubļus -— dosi, kungs?»</p>
                 <p>«Atved man pēc pāris nedēļām, kad Daugava būs tīra, kad kuģos varēs lādēt ... jā, — tad ar lielāko prieku ... Bet tagad nevar ... tagad nevar ...»</p>
                 <p>Nu sākās diņģēšanās un dievošanās. Leitis plijās virsū, lai par to cenu patura, komijs atkal pretim: «nevar, bandžoli ... magarīčas arī gribēsi ...»</p>
                 <p>«Kungs, es tev pašakišu (sacīšu),» leitis pielika viņam muti pie auss un ko pačukstēja. Laikam sacīja, lai dod viņam droši to cenu, viņš nevienam nesacīs.</p>
                 <p>«Nav tagad tas tirgus, mīļo bajori,» komijs atbildēja dzirdot un tad atkal viņam ko pie auss pačukstēja. Laikam sacīja, ka pircis šodien par vēl zemāku cenu. «Bet tev, tā kā tu esi mans draugs, tev katrā laikā to lielāko cenu ...» Viņi abi sabučojās. «Ak tu mans mīļais bajori ... vai mums abiem pirmā reize andele jot? Vai esmu tev kad atrāvis, kad bijis tas tirgus? Bet ponim Rabemanim skādi darīt, to mēs arī nevaram ...»</p>
                 <p>Un, kad viņi nu tā garī un plati bija izrunājušies, tas sniedza roku: «Nu, tad lai iet uz vārdiem! ... Vai būs labs pūrs? ... Būs pūrs ar kaudzi??»</p>
                 <p>«Ar lielu kaudzi!» leitis lūkoja iestāstīt. «A tu jau, kungs, manu pūru zini ...»</p>
                 <p>«Nu, tad lai iet rubli deviņdesmit! ... Nu, būs? Ņem cedeli! ... Zini, pons Rabemanis nav slikts. Uzņem viņš tevi kā savu ciemiņu. Ēd uz viņa rēķina, dzer ... līgsmojies ...»</p>
                 <p>Leitis gan vēl kasīja aiz auss, bet viņam nekas cits neatlika kā pieņemt solījumu. Tagad viņiem abiem tikpat kā smags akmens bija novēlies no krūtīm. Viņi skūpstīja viens otram vienu vaigu un otru vaigu. «Mēs, veci draugi! ... Citur nekad nebrauc kā pie pona Rabemaņa, citur nekad nebrauc ... Viņš jau pret tevi nav kā kungs ... viņš pret tevi kā brālis ...»</p>
                 <p>Lai gan viņi viens otru tikai pirmo reizi redzējās, leitim šie glāsti naudas vietā gāja ļoti pie sirds, tā ka viņš pa pusei bija jau sevi pārspējis un apmierinājies.</p>
                 <p>Tagad nu viņam nācās ar saviem vezumiem izsprausties cauri sētā pie «Baltā Auna», kas bija pilns tikpat kā piebāzts. Pēteris viņiem bija diezgan piepalīdzīgs ... palīdzēja arī Jozim sanest maisus uz spīķera augšieni. Piedāvājās gan arī maisu nesēji par naudu, bet leitis tos nepieņēma. Pēteris, izmēģinādams spēkus, bija ne mazum lepns uz sevi, ka varēja ar divi pūri rudzu uzskriet pa spīķera trepēm, lai gan kājas puisim notrīcēja vien ...</p>
                 <p>Uz augšienes tāpat bija rosīga dzīve. Sapirktās labības partijas tika pārmērotas, nosvērtas pēc labuma, tad sabērtas lielās kaudzēs, kuras spīķera strādnieki izjauca, izlaida caur pucmašinu, tad salaida lejā zābakos. Viss tas notika vecākā spīķera zeļļa vadībā, cilvēka ar melnām ūsām, spīdīgām manšetēm un piķa cepuri. Pastāvīgi tas svilpoja un pie sevis iedziedājās: «Riga ist ein schönes Städtchen, schomfolera ...» Tas viss Pēterim imponēja ne mazāk kā lielie, nokaltie pūri, ap kuriem viņš rīkojās. Lai gan viņš strīkultu novilka, tā sakot, līdz dzelzīm, tad tomēr vienam trūka no mēra vairāk, otram mazāk un tikai retais tika cauri ar veselu ādu.</p>
                 <p>Arī mūsu bandžolis neko labu neparedzēja. Lai gan viņš ne pusi nebija dabūjis no tās cenas, ko bija nocerējis, tad tomēr viņa pārbaudīšanas mērs vēl nebija pilns.</p>
                 <p>«Cik tev katrā maisā?» zellis viņam noprasīja. «Divi pūri? ... Nu, ņemsim vienu pārmērosim.»</p>
                 <pb/>
                 <p>Leitis gan mēģināja atrunāt, ka nevajagot, jo pūrus viņš mājās ar kaudzi vien bēris. Bet zellis nebija atrunājams.</p>
                 <p>Viņš lika izcelt no paspārnes tādu baļļu, ka leitim vai mati sāka celties stāvu. Ber nu maisu tanī iekšā, gandrīz otram pūram vairs nekas nepaliek. Kad otrā izbēra atlikumu, palika tā kāda sieka vērtība zem kants.</p>
                 <p>Šis bargi viņu uzlūkoja. «Ļurka biksa! Vai tas ir ar kaudzi?! ... Tu riktīgu mēru nemāki iemērīt?! ... Kad likšu tev reiz pa ausi! ...»</p>
                 <p>Bet leitis kasās un kasās aiz auss un negrib savām acīm ticēt. «Dievs, sodi, es, kungs, bēru ar kaudzi! ...»</p>
                 <p>«Bēri ar kaudzi?! Bet kur tad palika?! ... Ņems pārmēros vēl vienu maisu ...»</p>
                 <p>Tas pats dievs! Šis vai svila no dusmām. «Vai, vai, kas tu par muzikantu! Naudu tu pilnu gribēsi, bet mēru tikai pusē dot. Fui! ... Tā ir cūcība, tā ir nelietība ...»</p>
                 <p>«A vai tavs pūrs ir riktīgs?» leitis beidzot kautrīgi ieminas. </p>
                 <p>«Riktīgs? Paskat, kur ir stempele! Riktīgs Rīgas pūrs ...» </p>
                 <p>Leitis apskatās: stempele ir ... neko darīt ...</p>
                 <p>«Redz, kādi kraukļi jūs esat!» zellis ņēma viņu strostēt. «Pons maksā jums labu cenu, uzņem jūs kā viesus ... ceļ priekšā, ko dievs devis ... gaļu un kāpostus, čarku dabonat ... švakalus sadzerties ... savu labu cigāru ... Bet jūs ... jūs ponam griežat siksnas no muguras ... Fui, fui, kauns! Es pona vietā jums ar koku iegrūstu rīklē ...»</p>
                 <p>Pēc galīgas pārmērīšanas uz katriem pieciem pūriem pēc leiša rēķinuma iznāca četri pūri zeļļa rēķinuma.</p>
                 <p>Dabūjis cedeli, leitis notriekts iegāja kantorī... arī Jozis ielīda viņam līdzi, jo bija dabūjis zināt no citiem leišiem, ka tur dabūjot magarīčām dāvanas. Daži bija dabūjuši baltas kaļķa pīpes un lepni tās aizsprauduši aiz auss.</p>
                 <p>Bet, kad viņi iznāca no turienes atpakaļ, vecais leitis bija ne vien ar savu likteni apmierinājies, bet pat iepriecēts. Pusi no iztrūkuma kungs tomēr bija uzņēmies uz sevi, bez tam viņam magarīčām uzdāvinājis tabakas maku ar lieliem pušķiem, cigāru spici un siksnas jostu ar spīdīgu sprādzi. Jozis, kurš nebija pīpmanis, bija dabūjis peili (kabatas nazi). Bez tam vēl vecais leitis bija dabūjis sauju cigāru, kuri gan, ja daudz maksāja, tad grasi gabalā, bet leitim tā liela manta. Omulīgi viņš vienu no tiem kurināja ... dega kā velns! Un, kad citi viņa pazīstamie bija atnākuši apjautāties, kā tad šim izgājis, tas atbildēja:</p>
                 <p>«Peņķus pūrus atvažoju, ķetrus atmēroju ... A ponis ģers ... ģeras magarīčas ...» (Piecus pūrus atvedu, četrus atmēroju ... Bet kungs labs ... labas magarīčas.)</p>
                 <p>Citiem bija gājis tāpat ...</p>
                 <p>Bet nu nāca vēl kas patīkamāks. Sētas dibenā blakus pajumiem, zem kuriem tika ēdināti zirgi, atradās kāds ērbeģis, no kura plūda pretim skābu kāpostu smarža. Te atradās tā cieņas vieta. Tur bija ierīkots sevišķs ķēķis, kurā pastāvīgi vārījās skābi kāposti ar cūkas speķi. Ķēķim blakus liela istaba ar garu, baltu galdu vidū, uz kura pastāvīgi kūpēja kāpostu bļodas un blakus tām raibi laķierēti koka špīlkumi un karotes. Te laucenieki pārdevēji katru brīdi varēja sēst klāt un sukāt par velti kunga speķi un kāpostus, cik tīk un kad tur vai pieliktos līdz acīm. Slāpju dzesēšanai vienā stūrī uz steķiem bija nolikta švakalus muca, stopu un krūžu, cik vajaga, ielaid no mucas un dzer, cik tev sirds ņem pretim. Un, kad tad gribi uztaisīt dūmu, tad aizpīpo vai nu kunga dotos cigārus, vai ieprovē viņa doto jauno kaļķa pīpi, ar vārdu sakot, dzīvo kā pa kāzām ...</p>
                 <pb/>
                 <p>Tā tas nebija pie Rabemaņa vien, bet pie katra Rīgas tirgotāja, kam ar lauciniekiem darīšana. Jo, vienkārt, tas izskatījās ļoti humāni, ka zemnieciņiem, kam jāiztiek ar sausu maizi, dara pieietamu siltu zupu, un, otrkārt, priekš paša tirgotāja tas bija ļoti ienesīgi, jo, ja cilvēks ir labi paēdis, tad viņš no savas dabas tāds mīlīgs un darī ar viņu, kā tīk! Tā it labi varēja tikt cauri ne vien ar leišiem, bet arī ar kurzemniekiem un vidzemniekiem, lai gan tiem tas prieks nebija tik dārgi jāsamaksā. No tiem ņēma tikai veco pūru tagadējā mēra vietā, bet leišiem parasti tika likts priekšā tā saucamais lielais pūrs, kuram 6 sieciņi vai 5 sieki. Tas tiem jāatber, vai nu raudi vai dziedi! Ne par velti toreizējais kalendarnieks rīmēja:</p>
                 <p>«Kad leišu bars uz Rīgu brauc, </p>
                 <p>Tad kupči aleluja sauc! ...»</p>
                 <p>Arī mūsu leitīši sēdās klāt ... Pēterim tāpat gribējās ēst, jo šodien vēl nekā nebija baudījis. Tā kā viņš bija līdzējis nest maisus un mērojis, tas arī tā kā apzinājās morālisku tiesību sēsties pie šī viesību galda, un, tā kā Jozis viņu vēl no savas puses aicināja, tad darīja to ar drošu prātu. Nost viņu arī neviens nedzina, un tā viņš iestrēbās itin brangi. Kāposti — nekas ... varēja ēst ... tikai speķis ar tādu savādu piegaršu. Viņš tā tad arī drīz vien bija cauri. Leiši turpretim gribēja izsist cenu un ņēma aizgūtnēm ... Bet cilvēks vien jau ir, divus vēderus nepieēdīsi. «Bet var viņi ar vienu daļu šņorēt,» Pēteris nodomāja. «Un tad gar to švakalus mucu ... sūc tikpat kā mušas ... Fui, pavisam nelāga gaiss ...»</p>
                 <p>Gaiss arī patiešām bija zils no makorkas dūmiem, un arī kungu cigāriem bija tāda ellišķa aroma, kasīja kaklā, tā ka tev, cilvēkam, jāklepo negribot.</p>
                 <p>Viņš devās labāk sētā brīvā gaisā. Viņš novēroja, ka šai iebraucamai vietai pie ielas ir arī šeņķis, kur viņš starp iebraucējiem manīja arī Mikumu un Lauri ...</p>
                 <p>Pēc kāda laika pie viņa iznāca arī Jozis. Tas jau no švakalus meimuroja vien. Miglainām, bet līgsmām acīm tas aplūkoja dāvāto peili un rādīja to arī draugam.
                 Pēteris gribēja izmēģināt viņa labumu resp. cietumu un, izvilcis savu «šleseri», raudzīja griezt Joža nazim gar asminīm. Ņēma tikpat kā sviestu! Jozis, sabijies, ka pavisam nesadrāž, viņam to atņēma.</p>
                 <p>«Tavs nazis pimberi (7 un pus kapeikas) arī nav vērts!» Pēteris nodeva iznīcinošu spriedumu. «Es manu, ka Rīgas kungi mūs, lauceniekus, māna un jūs, leišus, visvairāk. Vai zināt, tādu baļļas pūru, kādu jums vajaga atbērt, es vēl nekur neesmu redzējis.»</p>
                 <p>Jozis, atplētis muti, viņu neizprazdams uzlūkoja.</p>
                 <p>«Vai jūs domājat, ka kungi jums par savu to dod? Par jūs pašu. Paši jūs ēdat un dzerat par savu labumu, paši savu pīpojat, un tad vēl kungam paliek atliku likām. Rīgas kungi ir slīpēti, Jozi, jā ... viņi ir slīpēti! ...»</p>
                 <p>Jozis tikai atraugodamies nostenējās.</p>
                 <p>«Kā tas iespējams?» Pēteris tālāk skaidroja. «Tas iespējams caur to, ka mums nav skolu, ja mums būtu tā skrīvē un vācu mēle, kas viņiem, mēs tādi pat kungi būtu ...»</p>
                 <p>Beidzot bija pienācis šķiršanās brīdis. Kumeļi bija paēdināti, un Jozim līdz ar citiem leišiem jābrauc atpakaļ uz savu zemi. Ar to sajūgšanu viņam grūti nācās ... līgojās vien. Pēteris tādēļ viņam palīdzēja.</p>
                 <p>Nu viņam jāredz atkal pašam par sevi. Jādomā arī, kur palikt pa nakti...</p>
                 <pb/>
                 <p>Viņš iegāja iebraucamās vietas šeņķī, kur bija manījis Mikumu. Vai, kā te arī dzīvoja! Kā pa kāzām. Lielā, garā telpa, ar zāģu skaidām izkaisīta, pilna cilvēku, ka murkšķ vien. Bufečiks tikko spēj liet šņabjus un sniegt alus pudeles, kas tika prasītas. Smalka gan tā publika nebija. Citi dzēra turpat stāvus pie letes, pa lielākai daļai smagie un vieglie fūrmaņi, uz ātru roku ieskrējuši. Ātri tie iekampj stojaku, tad aiziet pie maizes galda, kur izmeklējas vai nu siļķi, vai gurķi, vai vislabāk siltu bairīšdesu — kura no fūrmaņiem tik lielā mērā iecienīta, ka pārkrustīta par «fūrmaņu desu» — tāpat rokā turēdami, iemērc sinepju traukā un nokož pa gabalam, uzdzer vēl virsū pudeli alus, un, kad tad sēžas uz buka, tad vaigi svilst vien! Turpretim laucenieki un citi, kuriem vairāk laika, apmetas pie brūni krāsotiem galdiem, nosēžas uz tādiem pašiem krēsliem bez margām, bet kuriem sēdeklī caurums, ka var ieķert roku un pacelt, kur vajadzīgs. Tie it omulīgi un mierīgā garā patērē to, ko pasaukuši, pie kam, protams, attīstās jo dzīvas valodas.</p>
                 <p>Runāts tiek par to, kas avīzēs rakstīts, par karīem un poļu dumpi un tamlīdz. Tā kā Ziemeļ-Amerikas brāļu karš, kas tad bija uz dienas kārtības, nebija visai populārs, vietu nosaukumi, kur kaujas notikušas, sveši un nepazīstami, tad drīz vien pārgāja uz nesen atpakaļ notikušo Krimas karu. Kas būtu paturējis virsroku, ja karš būtu vests līdz galam, par to valdīja domu starpības, bet vienā lietā visi bija vienis prātis, proti, ka turks jau sen būtu no Eiropas izpērts, ja sasodītais francūzis un enģelants viņiem neietu palīgā. Tomēr maz tas viss ko būtu līdzējis, ja tikai Nikolajs I nebūtu miris. Tas bijis noņēmies septiņus gadus ar sievām vien karot, un tad sprancim ar enģelanti būtu gājis plāni un turkam jau nu pavisam šķidri! ... Bet nomiris viņš ... Pie tam tika saukta pudele pēc pudeles, tā ka alus pildītāji vienā istabas stūrī, kas bija nošķirts ar dēļu kliediņu, reizām nemaz nepaguva aizkorķēt pudeles un tās tūlīt kā pildītas tika celtas galdā ...</p>
                 <p>Pie viena tāda galda apmetās Mikums un arī Lauris. Viņi līgst ar kādu cilvēku, kurš no augšgala tīri pēc kunga ar brillēm un krāgu, bet pie apakšas briesmīgi nosutis, izģidušiem ceļa galiem un caurām kamašām. Vienu lūguma rakstu lai tiem iztaisot pie tā kunga, pie kura jāpieteicoties, kad gribot Krievu zemē zemes. Par tādu lūgumrakstu viņš noprasīja veselu rubli. Mikums sasolīja kvartu, bet tad skrīvers pieplēsa vēl klāt kociņu, zakusku un divas pudeles alus.</p>
                 <p>«Nu, lai tad arī iet!» Mikums pēc īsas apdomas pasauca prasīto. «Bet tad arī tu man izraksti labi krietni! ... Izliec visu to nerrastību, kas mums, Kurzemes arājiem, no saviem kungiem jāpiedzīvo ...»</p>
                 <p>«Un pieliec klāt, ka kungiem un saimniekiem ir zemes visas puspasaules, bet kalpiem nav pat ir ne dobes platumā!» Lauris viņu pārtrauca.</p>
                 <p>«Vadzi, vai tur par tiem saimniekiem —?» Mikums domīgi iebilda. «Labāk, ka mēs tos kungus vien — —»</p>
                 <p>«Raksti, ka tā ir liela netaisnība, ka tie kungi rauj saimniekiem ādu pār acīm!» Lauris izlaboja. «Raksti, ka mūsu kungus vajadzētu it visus nošaut vai pakārt ... es saku — pakārt ...»</p>
                 <p>Laurim atkal acis uzliesmoja, tomēr arī pret šo redakciju Mikums izturējās ļoti vēsi. «Vadzi, tā nebūs labi,» viņš iebilda. «Viņš pats ir kungs ... vārna vārnai acīs neknābj ...»</p>
                 <p>«Bet tas ir viens krievu kungs!» Lauris atspēkoja. Raksti tā: mēs zinām, ka ķeizars un krievu kungi grib, lai mums būtu zemes, bet tās mums gājušas garām</p>
                 <pb/>
                 <p>caur blēdību. Un tādēļ, ja te nevar, tad lai dod mums zemes Krievu zemē, jo mēs esam riktīgi arāji ...»</p>
                 <p>«Re, re, tā būs pareizi, izraksti tā!» Mikums priecīgs iesaucās, «ja te nevar, lai mums dod Krievu zemē, jo mēs esam riktīgi arāji ...»</p>
                 <p>«Lai nu viņš raksta pats, vai tad viņš nezin,» Mikuma sieva iesaucās. «Viņš mācīts cilvēks, viņam tie vārdi iznāk pavisam citādi ...»</p>
                 <p>«Labs ir, saimniek,» skrīveris ieminējās. «Gan es to lietu izrakstīšu uz «efef» ... Bet kāda tad viņam tā čina, tam kungam? Kā es zinu viņu uzrunāt? ... Un kā viņu sauc?»</p>
                 <p>Nu bija galvas lauzīšana! Ne Mikums, ne Lauris par to neko tuvāk nezināja. «Man tik teica to,» Lauris paskaidroja, «ka tādi kungi, kas patiesi par mums, arāju cilvēkiem, stāvot, esot tikai divi. Viens no viņiem sakot, ka latviešiem visiem vajagot ar kuģiem braukt, tad viņi ātri vien būšot tik bagāti, ka tikšot no vāciešiem vaļā ... Un tas otris atkal: ka visiem arājiem vajag prasīt zemes un, ja te nav, tad visiem sataisīties kopā un iet uz Krievu zemi ... Tā man teica! . ..»</p>
                 <p>«Jā, jā, tas viss labi,» skrīveris iebilda, «bet kā tad viņus sauc?»</p>
                 <p>«To vienu saucot «Valdemār»,» Lauris paskaidroja ... «Un to otru kaž kā «Biezbārd» ... Bet bārdas viņam nemaz neesot ...»</p>
                 <p>«Biezbārd?» Mikums domīgi norūca. «Tas jau nemaz neizklausās pēc kunga ... Diezin vai tik tā ir? ...»</p>
                 <p>«Tā man teica,» Lauris atbildēja ... «Bet īsti nemāku teikt ...»</p>
                 <p>Kā rādījās, tad arī viņš pats par to šaubījās. Bet te Mikumiete zināja atrast padomu. «Āre, vai tad nevar izrakstīt tā, ka viņam to rakstu var nodot taisni rokā! ... Ja jūs paši viņam to rokā nenodosiet, vai domājat, ka viņš tad arī dabūs ...»</p>
                 <p>«Jā, jā, pareizi,» skrīveris viņai piebalsoja, «izrakstīsim tā ... Būs labi, saimniek, nemaz nebaidieties ... es jums to lietu izlikšu uz efef ... Tagad tikai pirms iekodīsim palaunagu un tad ņemsim ar švunku! ...»</p>
                 <p>Kamēr viņš nu tā mielojās, dzēra Mikuma pasaukto šņabi un uzkoda viņa strimalas, vīnūzī ieklīda pāris no pirmīt redzētiem zemnieku ķērājiem. Redzēdami, ka te citam viņu brālim jau šefte iet, arī viņi gribēja pamēģināt roku ...</p>
                 <p>«Saimnek kung, vait negrib taisīt ar man vēn kartenspīl?» viens no viņiem lauciniekus uzrunāja. «Man ir vēn fein spīl ... Nevait riktīg tur nekād kunststik ... uzlēk tikai uz vēn čuping un paņem naud ... Papras tok šim saimniekam ...»</p>
                 <p>Uzrunātājs bija tāds īsts vācu «šlīpzellis», lunkans kā līdaka, un acis šaudījās apkārt kā dedzīklas ... Viņš norādīja uz savu biedru, kurš bija druknis un plecīgs un uzstājās laucenieka lomā.</p>
                 <p>«Jā, patiešām laba spēle, īsā laikā es no viņa novinnēju piecus rubļus,» otris, izvilcis no kabatas, rādīja naudas sauju. «Nevajag nekādas mācēšanas, nekā ... Viņš izliek kārtis uz čupiņām, mēs katris, cik turam, uzliekam katrai virsū, viņam pašam paliek pēdējā čupiņa ... griež apkārt, mums lielāka kārte nekā viņam, un paņemam no viņa vēlreiz tik daudz ... Es ar viņu spēlēju katrā laikā ... špās' , kad var paņemt naudu ...»</p>
                 <p>Viņš kāri nospļāvās, bet laucenieki šaubīgi smīnēja. Ikviens pie sevis nodomāja: «Kas tevi gan nepazīst, fuksi!»</p>
                 <p>«Pavisam einfach, nav nekād kunstik,» uzvedinātājs atkal atkārtoja. «Var tak bischen paprovēt. Vēlāk, kad nav lust', es jau necvingē ...»</p>
                 <p>«Ak tu mūžs, nu, var jau drusku pamēģināt!» otrs viņam piebalsoja. «Āre, kā man ... īsā laikā pieci rubļi ...»</p>
                 <pb/>
                 <p>Viņš žvadzināja saujā naudu, bet no laucinieku puses tie paši šaubīgie smiekli. Arī Pēteris smējās līdzi, bet tad viņam iešāvās kas prātā ...</p>
                 <p>«Nu labi,» viņš izņēma no sava nēzdoga stūra divdesmit kapeikas, «kad jau tu gribi, likšu es arī. ..»</p>
                 <p>«Nu jā, ko tur baidīties,» otris zemnieku ķērājs sacīja. «Es turu līdzi veselu rubli.»</p>
                 <p>Ātri uzaicinātājs izjauca kārtis, izlika tās uz galda trijās čupiņās, no kurām uz vienu uzlika Pēteris, uz otru otrs blēdis un trešā palika kāršu dalītājam.</p>
                 <p>Apsvieda apkārt kārtis; dalītājam kalps, Pēterim gaspaža un trešajam desmitnieks.</p>
                 <p>Pēterim pie divdesmit kapeikām pienāca otrs divdesmitnieks klāt. Turpretim otrs spēlētājs par savu paspēli nemaz neuztraucās. </p>
                 <p>«Būs man nākošu reizi ...»</p>
                 <p>«Redz, vai nav feini?» baņķieris Pēterim sacīja, «ja tu būtu zecējs rubbel, tev tagad būt otr' rubbel ...»</p>
                 <p>Arī apkārtējie nopriecājās par Pētera sekmēm. «Vadzi, puika, tev laimīga roka,» Mikums sacīja, «še, liec priekš manis arī 20 kapeikas.»</p>
                 <p>«Še priekš manis arī divdesmit,» kāds cūku kupcis iesaucās ... «Priekš manis arī divdesmit,» vēl kādi pāris, tā ka Pēterim sanāca vesels rublis.</p>
                 <p>Pēteris likās pārdomājam. «Tu teici, lai es lieku rubli?... Nu labi, lai iet rublis!»</p>
                 <p>Tagad viņam ķēniņš, otram astoņš un kāršu dalītājam desmitnieks ... </p>
                 <p>«Urā!» visi priecājās. «Zēnam atkal nauda rokā! ...»</p>
                 <p>Bankas turētājs turpretim it nemaz neuztraucās un dalīja kārtis tālāk. Pēteris pie sevis domāja. «Vai, kad divi rubļi liek, tad ar var vinnēt?» viņš jautāja.</p>
                 <p>«Kad tev ir luste, zecē div rubbel!» bankas turētājs atbildēja. «Zecē, cik lust, es tev necvingē ...»</p>
                 <p>Pēteris uzliek divus rubļus. Šoreiz viņam kalps, otram astoņš, bet dalītājam deviņš.</p>
                 <p>«Nu redz, nav nekād kunstik!» baņķieris viņam piestūma naudu un dalīja tālāk.</p>
                 <p>Tagad Pēteris likās pie sevis izcīnām grūtu cīņu. «Vai var vinnēt, ja es lieku to visu, kas man te ir?!» viņš beidzot it kā iekarsis iesaucās ... «Ja tad es varu vinnēt, tad tā ir riktīga spēle ... tad es neko vairs nebaidos ...»</p>
                 <p>«Jā, jā,» baņķieris mierīgā garā atbildēja ... «zecē, cik tik tev lust . ..»</p>
                 <p>«Nu, lai tad ar iet viss, kas te galdā!» viņš iesaucās. «Noskaiti man pretim ...»</p>
                 <p>«Jā, jā,» baņķieris izskaitīja viņa naudu, apmēram kādus sešus rubļus, un noskaitīja tikpat daudz pretim. Arī otris biedris uzlika savu gabalu, tā ka viņam palika vēl tikai viena nauda, jo visi pieci rubļi bija pārgājuši atpakaļ pie baņķiera un no pēdējā pie Pētera.</p>
                 <p>Viņš svieda apkārt kārtis ... visi kā ugunīm gaidīja ... Pēterim gaspaža, otram desmitnieks un dalītājam kalps ...</p>
                 <p>«Mans!» Pēteris sagrāba naudu un iebēra to kulē, kalēt abi blēži sametās ar acīm un baņķieris dalīja žigli tālāk ... «Man tagad pietiek ... lai spēlē cits ...»</p>
                 <p>Abi blēži izkrita kā no mākoņiem un, it kā neticēdami savām ausīm, viens otru uzlūkoja ... «Na nu, kas tā par šveinerei! ... Kad tev tād laim, kādēļ tu negrib vairs spīlen? ...»</p>
                 <p>«Tādēļ, ka es negribu,» Pēteris strupi atbildēja. «Norunāts bija, ka, ja negrib, tad atkāpjas ... Gudrenieki! ... Man gan bija acis redzēt, ka jūs sametāties ar</p>
                 <pb/>
                 <p>acīm un bāzāt vienai čupiņai apakšā norunātas kārtis ... Jūs mūs te gribējāt tikai ievilkt ...»</p>
                 <p>«Hahahaha,» it visi sāka pilnā kaklā smieties, «skat, kā laucenieks izmuļķoja Rīgas jaunuskungus! Un vēl pašus tos gudrākos! Malacis, malacis ... ziķerīgs zēns, hahahaha ...»</p>
                 <p>Apjucis un notriekts par lielo zaudējumu, baņķieris nesamanīdams šķirstīja trumpas, bet viņa biedrim acis ļauni iemirdzējās. «Puika, tas nav godīgi no tevis! ...» viņš iesaucās. «Vinnētājs nevar atkāpties, paspēlētājs tikai var ... Es esmu paspēlējis un pastāvu, ka vajag tālāk spēlēt, vienalga, vai vinnē vai paspēlē ...»</p>
                 <p>«Tu jau varī spēlēt, ja tu gribi, man diezgan!» Pēteris atcirta ... «Ē, vīri, še, kas man deva pa divdesmit, atpakaļ četrdesmit ... Pārējais man, un beigta lieta! ...»</p>
                 <p>«Skat, skat, viņš mums vēl nopelnījis priekš iedzeršanas,» laucenieki priecājās. «Saliksim kopā, vīri, nodzersim uz to jaunukungu veselību ...»</p>
                 <p>Šis izzobojums zemnieku ķērājiem ķērās vairāk klāt nekā materiālais zaudējums. Tādēļ tad arī druknais kā negants sāka mākties virsū. «Puika, netaisi figūras! Tu gribi mūs izcūkot?! Ja negribi vairāk spēlēt, tad nauda tev jāatdod, jeb es tev —»</p>
                 <p>«Oho!» laucenieki kā viens vīrs iesaucās. «Pamēģini tikai pielikt viņam pirkstu ...» Lauris bija tā ieskaities, ka nevarēja vairs valdīties un sagrāba vīram pie dziesmas. «Ko tu te esi ienācis?! Vai gaišā dienas laikā gribi ļaudis plinderēt? Piesargies!»</p>
                 <p>Arī bufečiks, kurš visu laiku bija nodarbināts, pamanīja, ap ko lieta grozās. Viņš pazina savus ļaudis. «Ko nu, Kažu un Cukerberg, ko nu!» viņš bargi tiem uzsauca un ķēra pēc pipkas. «Vai gribat atkal paķert uz mīkstajiem? ... Redziet svētāmo! ... Acumirklī nozūdiet, ja nē, saukšu gorodovoju ...»</p>
                 <p>Abi likās kā pimberi pa durvīm laukā, jo zināja, ka ar bufečika pipku nevar jokot, un, ja vēl aizstiepj uz sēžu, tad par veciem grēkiem vēl var ielikt dimbā ... Bet druknais atgriezies vēl reizi pavēra durvis un naida pilnām acīm uz Pēteri iesaucās: «Klīsteri! ...»</p>
                 <p>«Tu vācu pļukata!» Lauris uzšāvās kājās, gatavs iet ar viņu uz ielas kauties ... Bet viņš aizmetās projām ...</p>
                 <p>Pēteris uz reizi bija ticis slavens, visi uz viņu lūkojās kā uz kādu varoni. «Attapīgs zēns,» citi priecājās, «tāds dzīvē var nākt uz priekšu.»</p>
                 <p>«Es saku, viņam ir akots!» Mikums piebilda. «Ar viņu lai rīdzinieki nejoko. No viņa dienās var iznākt liels vīrs ...»</p>
                 <p>«Mums vajag arī tādu vīru,» Lauris attrauca. «No mūsu pašu vidus vajag celties lieliem vīriem, kas var mūs, nabaga ļaudis, aizstāvēt pret tiem nolādētiem kungiem un vāciešiem!»</p>
                 <p>Pēterim, to visu klausoties, vaigi sarka vien, un tādēļ viņš aizgriezās sānis. Ir neomulīgi būt par ausu liecinieku savai slavai, un tādēļ viņš izlikās tā, it kā visa viņa vērība būtu piegriezta alus pildītājiem tur istabas stūrī...</p>
                 <p>Toreiz ar alus pildīšanu negāja tik dzīvi kā tagad, kur iespējams tecināt no vienas mucas sešas pudeles uz reizi. Toreiz pudele pēc pudeles bija jāuzbāž uz gumijas stobriņa, kas piestiprināts pie krāna, un viena pēc otras jāpietecina. Kad tā pilna, pildītājs to sniedza tālāk otram, kas to uzliek uz kluča, sakodis zobos izmērcētu korķi, iebāž viņas mutē un tad ar koka āmuru iedzen kaklā. Tagad to izdara mašina. Trešais pilnās pudeles vāca projām un lika plauktos, un vāca atkal no turienes šurpu tukšās. Ceturtais izskaloja tās ar ūdeni, divas uz reizi,</p>
                 <pb/>
                 <p>katrā rokā vienu, krāva tās kurvī pildītājam pa rokai. Tas no tām izlēja pēdējās ūdens paliekas un lika tās atkal pie krāna.</p>
                 <p>Darbs gāja diezgan veicīgi, tikai skalotājam īsti nevedās, tā ka pildītājs viņu pastāvīgi urdīja: «Dod pudeles, dod pudeles!» Vai atkal: «skalo tu tīrāki ...»</p>
                 <p>Pēteris skatījās, skatījās, kā to dara, tad likās klāt un izmēģināja roku ... Nekas ... gāja itin brangi...</p>
                 <p>«Vo, vo,» pildītājs priecājās, «tas ir labi! Tu varētu mums itin brangi palīdzēt ...»</p>
                 <p>«Jā, tad man būtu jāapvelk manas vecās drānas,» Pēteris ieminējās. «Savas jaunās, kas man mugurā, es nevaru sabojāt ...»</p>
                 <p>«Parunā ar bufečiku, lai viņš tevi pieņem pie darba,» pildītājs viņam aizrādīja.</p>
                 <p>Bet bija noticis kaut kas, kas viņa uzmanību novērsa atkal uz citu lietu.</p>
                 <p>«Vai, kur tad mūsu skrīveris?!» Mikumiete, kas, tāpat kā citi, bija sekojusi kāršu spēlei, tai sekojošam jandāliņam un visu citu aizmirsusi, sāka skatīties.</p>
                 <p>«Aizgāja projām ... te pa sētas pusi,» viņas Mare paskaidroja. «Paņēma līdzi arī tēva cimdus ...»</p>
                 <p>«Koo, aizgāja?!» Mikums iesaucās. «Un kur tad raksts?»</p>
                 <p>«Nekāda raksta viņš neatstāja,» meitene paskaidroja.</p>
                 <p>«Skaties, nolokāms!» Mikums sašutis brīnījās. «Paņem, zaglis, kvartu, paēd par tavu naudu, padzer un beidzot parāda tev pigu. Žuliks ... vairāk nekas kā žuliks ...»</p>
                 <p>«Kā tu nu ar, dullā muša, tīšu prātu ļauj viņam aiziet projām?!» Mikumiete rāja savu meiteni. «Saduņķēt tikai tādu nabadzi vajadzētu!»</p>
                 <p>«Āre, ko tad es zinu!» viņa taisnojās. «Es jau teicu: tie ir mana tēva cimdi, bet jūs neviens neklausāties, un viņš paņem un aiziet projām.»</p>
                 <p>Visi par šo notikumu bija kā aizkurti. Pienāca arī bufečiks un apklausījās. «Lūgumrakstu?!» tas skaļi iesmējās. «Tas tas īstais rakstītājs?! Kaķim uz astes, tur viņš var uzrakstīt! ... Kāpēc man tūdaļ neteicāt? ... Ar pipku būtu viņu aizpēris projām . ..»</p>
                 <p>«Ak tu velna vācietis!» Laurim acis uzliesmoja. «Vai tad viņu vēl nevar saķert rokā?! Ak, slānīt tādu... Nāc, Mikum, meklēsim rokā...»</p>
                 <p>«Kur tad nu vairs sadzīsiet čigānu krūmos,» Mikumiete raudzīja viņus atrunāt. «Ejiet, ejiet, bet es domāju, ka velti ... Lai jau nu cilvēks iedzīvojas ar! ... Mums ir bijis un būs vēl ... bet tādam nav nekas bijis, ne arī būs . ..»</p>
                 <p>Kad Mikums ar Lauri bija izgājuši, bufečiks griezās pie Pētera: «Nu, vai tu gribi darbu? Piecdesmit kapeikas par dienu un paēst, un gultas vietu arī! ... Vēlāk, ja redzēsim, ka esi derīgs, varbūt tevi pieņemsim uz mēnešiem.»</p>
                 <p>«Man rādās, ka viņš ir ziķeris,» pildītājs sacīja. «Cilvēku jau var no acīm noredzēt...»</p>
                 <p>«Nu, tad labi, aizved viņu uz puišu istabu, lai viņš pārģērbjas darba drēbēs ... un tad saņemiet sukri, zēni ...» bufečiks noteica. «Priekš vakara mums vajag krājumu ...»</p>
                 <p>Pēteris aizgāja vienam no puišiem līdzi un drīzi vien bija atpakaļ darba drēbēs un kā darba cilvēks. Tagad, kur viņam drēbju dēļ vairs nebija jābīstas un varēja drošāki pieķert klāt, darbs arī gāja pavisam citādi no rokas. Pudeles nu vairs nekad netrūka, un tās arī bija tīras.</p>
                 <p>Nogremdējies darbā, viņš tikai vēl pa ausu galam dzirdēja, ko iebraucēji un vīnūža viesi runāja. Atnāca atpakaļ arī Mikums ar Lauri.</p>
                 <pb/>
                 <p>Nekā nesadzinuši, tikpat kā ūdenī iekritis. Gan jautājuši un prasījuši vienam otram, bet, jāteic, tad jau mežā drīzāk dabūsi rokā nekā Rīgā ...</p>
                 <p>«Māki nu, cilvēks!» Mikums atņēmās. «Kam tad tu, zemnieka cilvēks, varī uzticēties, ja ne tam, kam skrīvē, kas ir skolots un kas tev var ko laba darīt! Tiec nu pie taisnības ...»</p>
                 <p>«Nevienam mēs nevaram uzticēties, nevienam!» Laurim acis spīguļoja. «It visi mūs apzog, mūs apkrāpj, mums ādu velk pa acīm! Mums nav aizstāvju! ... Tikai tad, kad mēs, latviešu cilvēki, paši rakstīsim tādus rakstus, paši sevi aizstāvēsim, mēs tiksim pie taisnības. Bet, kamēr citi par mums runās, mēs mūžam paliksim par kāju pameslu! ...»</p>
                 <p>Dziļi šie vārdi iespiedās Pēterim sirdī... «Viņam taisnība,» tas nodomāja ... «tikai ja mēs, latviešu cilvēki, paši ... mēs paši ...»</p>
                 <p>Un «šlir, šlir, šlir» ūdens atkal skalojās pa pudelēm ... viņam jādomā par savu darbu un tā arvien joprojām ... bez mitēšanās, bet apstāšanās ...</p>
                 <p>Darbam sava alga. Nemaz jau nerunājot par to pusrubli — palaunagā krūza kafejas ar kreņģeli! Vakarā atkal beirīšdesa ar baltu maizi. Tas viss darba dienā! «Kas tev tādu paēdienu uz laukiem dod,» viņš nodomāja ... «labi, ja tā ko redzi pa laikmetiem ...»</p>
                 <p>Savāds lepnums un apziņa viņam sāka mosties sirdī ... Viņš nebija vairs mužiks, viņš bija rīdzinieks ...</p>
             </div>
             <div type="chapter">
                 <head>Trešā nodaļa</head>
                 <p>Ūdens plūdi noskrēja, ledus aizpeldēja uz jūru, varēja ielikt atkal plosta tiltu un savienot abus Daugavas krastus. Tamlīdz noskrēja arī ļaužu plūdi no Tilta gala, izdalījās pa visu Rīgu, un arī Opermaņa vīnūzī, kur Pēteris kalpoja, palika itin rets. Tagad nu alus pildītāji varēja drusciņ atliekt muguru, kādas dienas atpūsties, un šo gadījumu Pēteris gribēja izlietot, lai uzmeklētu savu krusttēvu.</p>
                 <p>Viņš aprunājās pirms ar saviem darba biedriem, vai tie par viņa krusttēvu ko nezin. Vecākais no viņiem jau nu bija arī nodzīvojis savus gadus desmit Rīgā, bet tādu Juri Krauklīti, kas būtu bijis sētas puisis Ārrīgas Kaļķu ielā, nevarēja atcerēties. Galvu jau nu visi līdzēja lauzīt, kā dabūt šo krusttēvu rokā.</p>
                 <p>«Uzmeklē veco Mārtiņu pie «Trīs Rozes». Tas ir visvecākais sētas puisis Rīgā, tas pazīst visus savus darba biedrus. Tas tev, droši vien, pateiks, kur viņš ir vai vismaz kur viņš palicies.»</p>
                 <p>Tātad viņš, izprasījies bufečikam, taisījās ceļā. Tā kā jāiet pie radiem, tad jau nevar kaut kā! Viņš apvilka savas jaunās drēbes, sasēja kakla drāniņu smuki krustiem un, tā kā smērs, kas bija nodots priekš zirgu lietām, naudu nemaksāja, tad sasmērēja ar to arī labi krietni savus zābakus. Krusttēvam nebūs sacīt, ka viņš nolēverējies ...</p>
                 <p>Pie tās pašas reizes viņš gribēja apskatīt arī Rīgu, kuras vārti viņam nu tikai galīgi atdarījās.</p>
                 <p>Jau visu pirms viņa apbrīnošanu sacēla Daugava sava lielā platuma dēļ. Ej un ej, un nemaz otru malu saiet! Kas pret to Bērze viņa dzimtenē! Taisi labu lēcienu un esi jau arī pāri otrā malā ... Bet te? ... Viņš ir labs peldētājs, — uz muti, augšpēdu, kā gribi — bet te viņš neuzņemas pāri pārpeldēt. Un kur strauja, pagāns! Plosta tilts raustās un līgojas vien, nosiets ar tādiem resniem pāļiem, kas četri pieci un vēl vairāki sadzīti kopā. Kur straume rauj garām, tur mirgas vien nomet! ... Bet ļaužu straume ... braucēji un kājnieki ... plūst no</p>
                 <pb/>
                 <p>vienas malas uz otru, neliekas gar visu to ne zinis, ne arī to apbrīno ... visi tikai steidzas, lai tiktu viens otram priekšā ...</p>
                 <p>Tādi ir reti, kas tā kā viņš katru acumirkli apstājas un apskatās. Bet viņam jāapstājas ik uz soļa. No tilta uz augšpusi visnotuļ ramas strādāja. Pie striķiem saķērušies cilvēki kā melna nakts, nodzied pirms tādu sērīgu dziesmu, tad liekas visi striķos, velk kādas reizes piecpadsmit, ka bāba noklaudz uz pāļiem, ka vai visa Rīga nodimd ...</p>
                 <p>Kādēļ viņi tos pāļus dzen? Ahā, drīz viņš to apķer! Tur nāk no augšas garas rindas baļķu plostu. Kur tu tos šinī straumē novaldītu, ja nebūtu viņu kur atsiet. Viens turpat tilta tuvumā tiek turēts no enkura. Trīc vien, bet vaļā netiek ...</p>
                 <p>Ā, — kas tur vēl nāk no augšas? Veseli pulki peldošu ēku kā melna nakts, ar vienu vai diviem jumtiem, tādu tiltiņu virs tiem, un uz tā atkal plivinās karogs baltā, zilā un zaļā krāsā! Jau pāri verstes tālumā var saredzēt, kā viņu aires cilājas, garākas nekā baļķi ...</p>
                 <p>Nē, tādus brīnumus viņam vajadzēja redzēt! Viņš tikai nezin, uz kuru pusi skriet, vai uz priekšu vai atpakaļ, jo augšpus Zaķu salas vai Zaļās sēkles bars sāk šķirties uz divām pusēm. Viena daļa stūrē uz Pārdaugavu, otra Rīgas malā uz Bujāniem, kur tagadējo sarkano spīķeru vietā atradās koka pa pusei sašķobījušies un sagruvuši spīķeri. No visa tā apraksta redzams, ka tās ir strūgas, kas viņu tā uztrauc ...</p>
                 <p>Viņš labāk dodas uz priekšu, liek garām gar veco Utu krogu un kā bez elpas nonāk galā, kad pirmās strūgas patlaban taisās piestāties malā.</p>
                 <p>Divi vīri uzkāpuši uz tilta virs jumta ... viens ietinies biezā kažokā, otrs ar garīem zābakiem un cepuri ar ausu klapēm. Pirmais ir strūgas kapteinis, tas nesaka neko, bet otrs ir enkurnieks, kas izpilda loča vietu, un tas kliedz un brēc uz strūgu poļiem kā nelabais. Tie, dabūjuši lādiņu, nobijušies saķeras arī klāt pie airēm tikpat kā skudras, locās un šiverējas, sauc uzsaukdami: Ходи бери, ходи бери! Ap strūgu gabalu priekšā un pakaļā aplido mazas laivas, kur enkurnieki, paklausīdami komandas saucieniem, airē šurp un turp, viens ar otru sasaucas: laiva, ahoi! un izmet tauvas ar enkuriem. Kliegšana, kņada, šiverēšanās! Straume negrib strūgu atlaist un rauj to līdzi, kura tikai mazpamazām nomierinās un paliekas ar priekšdeni malā. Jau tiek izmesta resna tauva uz sauszemes, «aizņemta» ap resno stabu, pakaļgals atenkurots, un lielais, lempīgais ķermenis paliek mierā. Lielās airēs pa tam atcirstas no malas un savilktas strūgā ... enkurnieki satin savus striķus, un kapteinis pārmet krustu. Kuģa ļaudis un viss lielais bars atstāj strūgu un dodas malā ... paliek vēl tikai kādi divi trīs ... vaktnieki.</p>
                 <p>Te diezgan apskatījies, Pēteris devās atpakaļ uz tā saucamo Iekšrīgu. Vajakis, — ir gan daudz vairāk par Tilta galu! Mājas daudz augstākas, ielas daudz garākas ... un, ak tu mūžs, kas to božu! Bet nu no vienas vietas un cita par citu lielāka un lepnāka. Ejot pa Kaļķu ielu, Grēcinieku ielu, Kauf- un Šķūņu ielu, viņam sirds smēja vien.</p>
                 <p>Viņš apskatīja Pētera torni, Doma un Jēkaba torņus ... viss tik pazīstams, kā jau kučieris aprakstījis, un pie tam tik lielisks! Kur tu uz laukiem tik augstus torņus ņemsi. Nu, Jelgavā jau nu gan arī ir, bet arī šiem klāt netiek. Rātūzi viņš apskatīja un pie Rātūža laukuma atronošo Kamarīna bodi, par kuru kalendāros bija lasījis tik daudz rīmes. Tad pili. Pulvera torni. Domas gaņģi, kurš sākās no Lielās Jaunās ielas un izgāja uz Herdera laukuma ... Gruntīgi iela apakš zemes, bet botis tāpat un cilvēki nāk un iet tāpat kā virs zemes. Šo brīnumu, par kuru viņš bija dzirdējis tik daudz stāstām, tas nu labi apskatījās ...</p>
                 <pb/>
                 <p>Nu, kur tad abas Ģildes mājas, patlaban kā nobeigtas ... ne acu viņš no tam nevar nolaist ...</p>
                 <p>Viņš nepiemirsa arī aiziet uz Dinaburgas vokzalu un apskatījās labi to «eizenbāni» un milzīgo māju, kurai jumts tikai no dzelzs un glāzes. Visa tā kustība, ko viņš te redzēja, vilcieniem pienākot un atejot, viņam izlikās kā kas pasakains, bet, tā kā mūsu dienās tas nav vairs nekāds brīnums, ir tikai pelēkās ikdienas nepieciešamā sastāvdaļa, tad pie tā ilgāki vairs neuzkavēsimies.</p>
                 <p>Kāpsim Pēterim līdzi Basteja kalnā un no turienes palūkosimies viņa apkārtni. Priekš nedaudz gadiem bija noārdīti Iekšrīgas cietokšņa mūri un šis kalns pamests kā daļa no Smilšu bastijona pagarīnājuma. Viņa galā paviljons tāpat kā tagad. Bet skats no viņa daudz plašāks nekā tagad. Vēl nebija tā saucamā «Aleju iecirkņa» starp teatra un Todlebena bulvāriem un tālāk. Viss bija neapbūvēts laukums līdz Elizabetes ielai, kāpostu dārzi mainījās ar būvmateriālu laukumiem. Ne Puškina bulvāra, ne Nikolaja ielas gali, ne garīgā semināra, ne muitas nama. Nebija ne politechnikas, ne katedrāles, pat ne Ģertrūdes un Pāvila baznīcas, nevienas no tām augstajām mājām, kas tagad apklāj izredzi uz Pēterburgas un Maskavas priekšpilsētām, bet tām pāri pacēlās Smilšu kalnu sarkanās galotnes, no kurām tagad lielākā daļa jau pazudušas no zemes virsus un tikai ir vēl pati augstākā, kura apstādīta ar parku un saucas Grīziņkalns ... Un tuvumā vienīgais stalti pacēlās pilsētas teatris, un gāzes ietaise patlaban bija būvē. Nebija ne pilsētas ģimnāzijas, ne arī skolas, ne teatra bulvāra lielās māju rindas, ne arī Basteja bulvāra, — jo Rīgas neapbūvētā robeža nobeidzās pie lielās kazarmes Torņa ielā, — nemaz jau nerunājot par muzeju un biržas tirdzniecības skolu uz Esplanādes, centralpasta un policijas, Nikolaja ģimnāzijas un Pētera reālskolas, Valstsbankas, Krievu teatra un jaunās politechnikas, kuras visas samērā ir diezgan jaunas būves. Kur nu vēl Andreja osta un centrālā preču stacija. Pieliekot Rīgai tagadējo mērauklu, būtu bijis jāsaka: viņa bija neiztaisīta un tukša.</p>
                 <p>Pēterim tomēr bija vairāk ko redzēt, nekā tas spēja saņemt pretim. Daudz ko noskatīties uz bijušā glazierplača, kur lielgabalnieki munsturēja. Tāpat Vērmaņa dārzs jau bija un toreiz vēl daudz lielākā mērā rīdzinieku atpūtas, izpriecāšanās vieta un brīnums nekā tagad. Arī Pēteris te izstaigājās, un, lai gan muzika agrā pavasara laika dēļ vēl nespēlēja, tad tomēr viņš nevarēja beigt apbrīnot Minerālūdens iestāžu zāles stabu rindu, kas viņam likās vēl kas neredzēts un nedzirdēts. Un no šīs vietas varēja redzēt gaiši izceļamies Iekšrīgas Pētera un Jāņa baznīcas augstos rumpjus, kas kā giganti noskatījās uz apkārtējām zemajām mājām. Nebija vēl cēlusēs Jaunā Rīga, kas viņus aizsedza un apēnoja.</p>
                 <p>Tā Pēteris, sagrābts no šiem varenajiem iespaidiem, aizmirsa gluži savu tiešo nolūku un atjēdzās tikai tad, kad jau laiks bija stipri puspavakarē.</p>
                 <p>Turpat jau arī bija viņa meklētā Ārrīgas Kaļķu iela, tagadējā Tērbatas iela. Arī tur tās godības un lielo namu vēl nebija tik daudz kā tagad, tomēr samērā tā toreiz jau bija ļoti dzīva iela ar daudz vairāk iebraucamām vietām nekā tagad.</p>
                 <p>Viņš nu sāka tās meklēt visas cauri, vai nezin kāds cilvēks, kur te sētas puisis Jurka Krauklīts ... Bet neviens pats nezin! Ne redzējuši, ne dzirdējuši par tādu nav ...</p>
                 <p>Beidzot viņam nekas neatliek kā uzmeklēt «Trīs Rozes» veco Mārtiņu. Viņš atrada to patlaban slaukām sētā bruģa rensteli.</p>
                 <p>Garš vīrs, drusciņ uz priekšu salīcis, sirms kā seskis. Lēzenai cepurei širmis</p>
                 <pb/>
                 <p>uz priekšu tikpat kā pīļu knābis, un baltie mati vēl kupli kā cers plivinājās vējā. Pasārtos vaiga galus ierāmēja baltā, savēlusēs bakanbārda, acis izdzisušas un pastāvīgi rasoja. Smakris smeils un stipri uz priekšu, seja nopietna un drūma ... tas viss viņam piešķīra noslēpumaina sfinksa izskatu. Arī viņa apģērbs bija neizprotams, zatura svārkiem lupats uz lupatu, ka pamata drēbi un viņas krāsu pie labākās gribas vairs nevarēja izšķirt. Arī nātna bikses uz nebēdu nolāpītas un kājās lielas filca tupeles. Ejot un kustoties tās ar visu ķermeni kustējās, it kā viņa gurni būtu izlauzti.</p>
                 <p>Pēteris padeva viņam dievpalīgu un jautāja, vai viņš sētas puisis Mārtiņš ...</p>
                 <p>Viņš nelikās savā darbā traucēties un ir ne acu nepacēla ... «Ko vajag?»</p>
                 <p>«Vai zināt, vai Jurka Krauklīts vēl ir te Ārrīgas Kaļķu ielā kur par sētas puisi?»</p>
                 <p>«Nē.»</p>
                 <p>«Vai jūs viņu pazīstat? Vai nezināt man par viņu ko sacīt?» </p>
                 <p>«Hm!» vecis norūca.</p>
                 <p>«Vai viņš kaut kur citur ir par sētas puisi?» </p>
                 <p>«Nē,» vecis pielika pirkstu sānis pie deguna un izšņaucās. </p>
                 <p>«Vai nevarat dot man par viņu kādas ziņas?» Pēteris palika arvienu nepacietīgāks.</p>
                 <p>«Hmh ...»</p>
                 <p>«Miris taču viņš nebūs?» puika pabailīgi ieminējās. </p>
                 <p>«Nē,» vecis noteikti atbildēja.</p>
                 <p>Pēterim sirds atplauka. «Paldievs dievam! ... Vai viņš ir vēl Rīgā?» </p>
                 <p>«Jā ...»</p>
                 <p>«Bet kur? Redzat, man notīgi vajag viņu satikt ... gribu viņu apmeklēt! ...» </p>
                 <p>Vecais pacēla smakru uz augšu, viņa vaigā parādījās griezīgs smīns. «Jaā?! ...»</p>
                 <p>«Mēs, redzat, esam radi ... Viņš man ir tēva brālis. Mani arī sauc Krauklīt — Pēter Krauklīt! ... Viņš jau laikam būs precējies?» </p>
                 <p>«Jā ...»</p>
                 <p>«Nu redzat ... un pēc tam mēs nemaz vēl neesam tikušies! ... Tad varat gan domāt, kāds prieks viņam būs ar savu radu satikties ...» </p>
                 <p>Atkal griezīgs smīns. «Jaā?! ...»</p>
                 <p>«Viņa sieva mani vēl nemaz nav redzējusi. Kā tad viņai nebūs patīkami iepazīties ar savu radu?»</p>
                 <p>«Hmh!» vecis atkal norūca.</p>
                 <p>«Bet tad nu man pasakiet, kur viņš dzīvo? Steigšos tūdaļ pie viņiem turpu.»</p>
                 <p>Viņa smīns pārvērtās drūmā nopietnībā. «Ak, jā!» viņš beidzot smagi nopūtās ... Tad slaucīja dedzīgi tālāk savu rensteli, it kā Pētera tur nemaz nebūtu ...</p>
                 <p>Iestājās brīdi nospiedošs klusums. Pēteris nezināja, ko darīt. «Vai, kas tas par cilvēku!» viņš pie sevis nodomāja. «No tā tu vairāk nevarī izdabūt kā jā un nē!»</p>
                 <p>Bet, kad vecais Mārtiņš nebūt netaisījās savu ziņojumu papildināt un pat nemaz nelikās redzam, ka tāds Pēteris tur stāv, pēdējam dūša apskrējās.</p>
                 <p>«Ko tad jūs īsti domājat?!» viņš pietvīcis iesaucās. «Domājat satikuši kādu muļķa mužiku, kuru domājat iznerrot? Tas jums neizdosies! ... Esmu tāds pat rīdzinieks kā jūs ... zinu tāpat no pasaules ... Palieciet veseli — — — Fui, kas tas par cilvēku! ...»</p>
                 <p>Viņš aizgāja jau līdz vārtiem, bet pie vārtiem vēl apgriezies aplūkoja šo</p>
                 <pb/>
                 <p>reto eksemplāru ... Vecim piemita tomēr kas pievilcīgs, kas neizprotami noslēpumains ...</p>
                 <p>Patlaban savu darbu nobeidzis, tas beidzot nu nolika slotu un meta Pēterim ar roku: «Pagaid, puika!»</p>
                 <p>Pēteris gaidīja, kamēr viņš pienāca.</p>
                 <p>Vecis viņam cieti ieskatījās acīs. «Tu šņabi sauksi?!»</p>
                 <p>Pēteris atjēdzās, un jautris smaids savilkās ap viņa lūpām. Ak tad tādēļ?! Kā viņš uz to nemaz nebija nācis. «Kālab ne?!» viņš attrauca. «Divus trīs, ja patīk! ...»</p>
                 <p>«Tikai vienu!» vecis stingri noteica un pamāja ar galvu: «Iesim ...» </p>
                 <p>«Kā patīk!» Pēteris viņam sekoja, nevis turpat iebraucamās vietas šeņķī, bet tuvākā vīnūzī.</p>
                 <p>Viņi nosēdās kādā stūrī, un Pēteris pasauca stojaku, kuru vecis izmeta tikpat kā ogu, tad izvilka no kabatas papīrī ietītu pīrāgu, kuru iztinis sāka kost.</p>
                 <p>Pēteris viņam piedāvāja arī «bairīšalu», uz ko vecis atteica: «Jā ... bet tikai puspudeli ...»</p>
                 <p>«Dzerat taču visu veselu,» Pēteris skubināja.</p>
                 <p>«Neē —» vecis ar noslēpumainu stingrību sacīja, tā ka Pēterim vajadzēja padoties.</p>
                 <p>Viņš pasauca un atnesa puspudeli alus, kuru vecis, pēc tam kad bija noēdis savu pīrāgu, tāpat ielicis kaklu mutē, izdzēra ar vienu vilcienu.</p>
                 <p>Tad viņš uztaisīja savu ļuļķi, noslēpumains un domīgs vilka kuplos dūmus, kas atstāja tādu dziļi sērīgu, drūmu iespaidu.</p>
                 <p>Pēteris gaidīja tikpat kā uz oglēm ... Ko viņš tam teiks ... Bija redzams, ka viņam tik daudz uz sirds ... Ko tas viņam pastāstīs —?</p>
                 <p>«Jaā —?» vecis garī novilka un, noslēpumaini Pēteri uzlūkodams, rādīja ar savu pīpi it kā tālumā. «Bija reiz Jurka Krauklīts — latvieša cilvēks ... tāpat kā tu un es ... slaucīja sētu tāpat kā es ... dieva vārds! ... Bet tagad nav vairs ...»</p>
                 <p>Pēteris satrūkās. «Nav vairs ...»</p>
                 <p>«Nav vairs ...» Un tad viņš piebilda vēl noslēpumaināk un čukstoši, rādīdams ar pīpi, izstiepa roku vēl garāk ... «Rātseris ... Georgs Rabemanis ... Liels vīrs! ... Divi zirgiem brauc ... Dzīvo Lielā Fūrmaņu un Lielā ielā uz stūri ... Cepešus ēd ... vīnus dzer ... Nav vairs Jurka Krauklīts — —»</p>
                 <p>«Tad dzīvs!» Pēteris līgsmi iesaucās. «Pastāstiet man par viņu ko tuvāku ... Kur viņš dzīvo? ... Kā viņam labi iet . ..»</p>
                 <p>«Rātseris Rabemanis dzīvo Lielā Fūrmaņu un Lielā ielā uz stūri!» vecis dobji sacīja, uzsvērdams ikkatru vārdu. «Vairāk es nezinu ... es vairāk nekā nezinu ...»</p>
                 <p>«Jūs teicāt, ka viņš precējies?» Pēteris it kā drudzī dedza. «Vai viņam liela pamilija? Ak, teiciet, teiciet! ...»</p>
                 <p>Vecis viņu atkal asi un noslēpumaini uzlūkoja. «Vairāk es nezinu!» viņš uzsvēra atkal katru vārdu. «Es vairāk nekā nezinu! ...»</p>
                 <p>«Vai tas tāļu ir?!» Pēteris uztraukts turpināja. «Es steigšos pie viņa... es iešu ...»</p>
                 <p>«Tu iesi?» vecis viņu pētīdams uzlūkoja ... «Es vairāk nekā nezinu —- —» </p>
                 <p>«Zināms, ka iešu!» Pēteris trauca. «Ar to pašu galu iešu. Mēs tik ilgi neesam redzējušies ... Bet kādēļ tad jūs tā uz mani skatāties?!»</p>
                 <p>«Hmh,» vecis norūca. «Tad iesi gan, puika ... Nu, paldievs par alu un šņabi, lai dievs tev palīdz ... Vairāk es nekā nezinu! ...»</p>
                 <pb/>
                 <p>Un, tā kā cēlās, tā ļodzīdamies ārā pa durvīm ... taisnā līnijā projām, ne atpakaļ neatskatījās vairs ...</p>
                 <p>Neizprazdams Pēteris viņam noskatījās pakaļ. «Nesaprotams cilvēks! ...»</p>
                 <p>Ka viņš varētu būt krāpnieks, tas Pēterim neienāk ne prātā, priekš tam vecis izskatās pārāk godīgs. Tāpat viņam neienāk prātā, ka šodien vēl nekā nav mutē bāzis un ir jau sen pāri par pusdienu. Viņam prātā tikai krusttēvs. Steidzīgi viņš samaksāja savu rēķinu un ar vienu lēcienu bija ārā uz ielas ...</p>
                 <p>Lielā Fūrmaņu ielā un Lielās ielas stūrī, vecis teica. Tas bija pirmais, par ko Pēterim bija jāpārliecinās. Viņš prasīja pirmām pretim nācējam: «Kur es te varu iziet uz Lielās Fūrmaņu ielas un Lielās ielas stūri?»</p>
                 <p>«Ejiet tikai uz priekšu... to jau jums katrs bērns parādīs,» bija atbilde. Aleksandra iela toreiz bija Lielā iela un Lielā Fūrmaņu iela tagadējā Lielā Ņevas iela.</p>
                 <p>Tur viņš arī uzgāja kādu māju, to glītāko visā apkaimē. Uz bleķa tāpeles stāvēja pa vāciskam — tik daudz viņš saprata — Georg Rabemann, un tad vēl dažādi ciparī un burti, bet «rātseris» gan tur nestāvēja.</p>
                 <p>Viņš apskatīja visgarām šo māju, gaiši brūnā krāsā, gluda kā laķierēta, ar cakām uz jumta un kroni! Aiz logiem balti, caurausti, puķaini priekškarī, tik tīri kā pirmais sniegs. Jumts no melnas tāpeles. Sirds viņam strauji sāka pukstēt: viņa krusttēva māja! ... Tomēr no tās izdvesa kaut kas tāds svešāds ... viņš kautrējās tur pavisam iekšā iet.</p>
                 <p>Vairāk reizes viņš tai apgāja apkārt un apkārt, aplūkoja to no vieniem sāniem un otriem, no tuvienes un tālienes, apskatīja parādes durvis uz ielas, kur iegrieztas lauvas galvas ar riņķiem mutē, izlūkoja glīti izrobotos sētas vārtus bet darī, ko gribi ... nevar un nevar iespert tur savu kāju ... It kā tev kāds pa pieri sistu!</p>
                 <p>Cik savādi! Divi spēki cīnījās viņa krūtīs ... viens ar varu viņu no šejienes projām trieca, otrs — ar varu vilka klāt ...</p>
                 <p>Bet viņš nu nebija tas vīrs, kas būtu varējis palikt pusceļā ... jau aiz ziņkārības vien! Tādēļ ies, palūkosies no sētas puses ... Vērīgi un kautrīgi tas pavēra mazos sētas vārtiņus, vērīgi, it kā uz svešas zemes spēra kājas uz priekšu, raudzīdamies visapkārt un vērodams, vai tikai nebūs jāsperas atpakaļ? Pagalms izliets ar asfaltu, līdzens kā klons un pie tam vēl noslaucīts tik spodris, ka tur neviena krislīša ...</p>
                 <p>Te viņš pamanīja pazīstamo kučieri ar plato bārzdu. Tas rīkojās patlaban ap ratiem — vai, kādi spoži laķierēti! ... Laikam taisījās izbraukt.</p>
                 <p>«Dievs palīdz!» viņš uzrunāja. «Vai nezināt, vai rātseris mājā?» «Krusttēvs», to viņš neuzdrošinājās teikt.</p>
                 <p>Kučieris pacēla bārzdu. «Ā, tu, puika! ... Laikam jau gan būs mājās ... Patlaban jau taisāmies uz izbraukšanu ... Bet kas tev ar mūsu kungu par darīšanām?»</p>
                 <p>Pēteris jau gribēja sākt izskaidroties un nezināja, kā to lietu ievadīt. Bet viņš netika pie tam. Tajā pašā acumirklī parādījās durvīs kāda apaļa pusmūža kalpone un sauca: «Kučer Kreil ... Lielmāte sauc ... Žigli! ...»</p>
                 <p>«Jā, jā,» tas atsaucās ... «pagaidi, tūdaļ noslaucīšu rokas!»</p>
                 <p>«Kučer, neliec gaidīt!» viņa vēl piekodināja. «Tā kā tu drīz ierastos ķēķī...»</p>
                 <pb/>
                 <p>«Es jau eju, es jau eju,» tas atbildēja un kāpa beidzot pa ļovenēm uz augšu ... Pēteris viņam sekoja un tā it nemanot iezagās viņam līdzi ķēķī ...</p>
                 <p>Resnā, apaļā ķēkša it kā no augšienes noskatās uz kučieri. Viņa laikam zin, ka tam sagaidāms kas nepatīkams. Bet puiku viņa nemaz neievēro ... rīkojas gar saviem spožajiem krastoļiem, likdama tos no pavarda plauktos, kuru malas aplīmētas ar izraibotiem papīriem. «Ak, kā te viss mirdz un laistās!» Pēteris savā kaktiņā nodomāja. «Un pie tam tik salda, kairinoša smarža pēc vircām un anisiem!»</p>
                 <p>Kučieris jau paliek nepacietīgs. Vai ķēkša nezinot, ko lielmāte šim sacīšot?</p>
                 <p>Tā par to vai sapīkst. «Nu, uzgaid tak maz bišķiņ ... vai tev deg? ...»</p>
                 <p>Iznāk lielmāte, stalta karaliska parādība! Pēteris it kā sevī sadukst un pieglaužas vēl vairāk savā kaktiņā. Viņam it dzīvi nu priekš acīm nostājas dziesmas pants, ko tie viņu vakar krogā dziedāja: «Dāmas visas kuplas, staltas ... Greznas, lepnas, sarkanbaltas ...» Viņas pieguļošā samta jaka cieši apņēma viņas pilnīgās krūtis un šmaugo vidu, bet tad tālāk, no gūžām sākot, viņas vizojošā kleite ar visādiem kružuļiem izplūst noslēpumainā plašumā. Toreiz vēl pašos ziedos bija krinolinu laikmets. Jakas piedurknes plati nokarājās gar sāniem, bet zem tām atkal baltas drēbes rokas. Pēterim likās, ka tās būtu apgrieztas otrādi, šaurais gals augšām pie piedurknes un resnais apakšā pie aproces. Matos tādas spožas, dīvaini mirdzošas adatas, un tie paši sagriezti tādās nepītās cirtās, kuras tikpat kā čūskulēni nokarājās ap viņas lepno galvu un sārto vaigu. Pēterim viņa izlikās kā kāda pārdabiska būte ...</p>
                 <p>«Kučer Kreil!» viņa pēdējo asi uzlūkoja, tomēr paturēdama savu pārdabiskās būtes maigumu. Balss tik mīksta un skaņa un tomēr tik stingra un noteikta ...</p>
                 <p>«Jā, lielmātiņ!» kučieris sameta kūkumu un gribēja tai piekrist pie rokas. Bet viņa to veikli atrāva, zīme, ka šoreiz viņam vairs īsti nesmaida kungu žēlastība ...</p>
                 <p>«Palūkā jūs sev cit beschäftigung!» lielmāte salti sacīja ... «Mēs jūs nevar brūkēt ...»</p>
                 <p>Kučieris satrūkās. «Kādēļ tad, lielmātiņ?! Vai es savu dienestu riktīgi neizpildu?»</p>
                 <p>«Par to še nav run'. Aber jūs ir rupj' muti brūkējuš ... jūs sav' heršaft ir bešimpfējuš ...»</p>
                 <p>«Es rupju muti — — šimpējis?!» kučieris izkrita tikpat kā no mākoņiem. «Kas jums to ir teicis?»</p>
                 <p>«Jūs ne, aber jūs' sēv!» lielmāte tapa arvien griezīgāka. «Viņa ir sacēs, ka mēs nav nekād riktig heršaft, Kreil! Viņa ir sacēs bezonders uz man, ka es zogar nav nekād' deuče ... Viņa ir sacēs, ka es tik tād — Lieschen, wie hat sie gesagt?» (Līzīt, kā viņa sacīja?) viņa griezās pie kalpones.</p>
                 <p>«Pastalu sprancūzis!» ķēkša cieti noteica. «Jā, jā, Kreil, tā tava sieva palaiž to muti! ... Viņa ar mūs' lielmāti esot kopā augusi — — — tur jau sunim jāsmejas! ... Lielmāte esot modernieka meita ... neesot nekāda vāciete, bet tāda pat pastalu sprancūzis kā viņa ... Kreil, Kreil, vai tā vajag, vai tā vajag! ...»</p>
                 <p>Notriekts ... kā sāls stabs, kučieris ķēkšu uzlūkoja.</p>
                 <p>«Alzo, tad es ir vēn «pastelfrancoze»,» cienmāte ģiftīgi uzlūkoja kučieri ... grūti viņai nācās uzturēt vēl savu maigumu. «Hahaha! ... Aber mīl Kreil, pie tāde pastelfrancoze jūs tak nevar dīnen, nicht wahr?! ...»</p>
                 <p>«Apžēlojieties, lielmāt, tas jau nevar būt?!» kučieris beidzot atdzērās. «Kur tad viņa to varēja būt teikusi un kam teikusi? Un, ja viņa tā — es viņai</p>
                 <pb/>
                 <p>krautu pa lūpām, ka tās sasprāgtu tikpat kā zaķim! ... Bet tas nevar būt ... varbūt kāds grib mūs tikai nomelot ...»</p>
                 <p>Viņš pameta naidīgu skatienu uz ķēkšu un tā atkal pretim uz viņu. «Uz kam jūs to sakāt, Kreil?!»</p>
                 <p>«Es par saviem kungiem arvien esmu kritis un kritīšu,» kučieris, neievērodams viņas ierunu, trauca tālāk. «Āre, lai saka tepat tas puika ... viņu vakar krogā? Vai es vienu sliktu vārdu par saviem kungiem esmu sacījis! ...»</p>
                 <p>«Tas puik?! Kas ir to puik?!» lielmāte tik tagad ievēroja Pēteri un aplūkoja viņu no galvas līdz pat kājām ... arī viņa sasmērētos zābakus. «Fui, wie es stinkt!» (Vē, kā smird!) viņa aizlika roku priekš mutes. «Lieschen, fragen Sie ihn, wer er ist?» (Līzīt, jautājiet viņam, kas viņš tāds ir?)</p>
                 <p>Pēteris stāvēja saglaudies ... viņš ieskatīja arī pats savu kļūdu, ka salējis zābakus, tomēr tā nebija vairs izlabojama. Pie tam ķēkša viņu uzlūkoja ar tādu skatienu, kas izteic visu: sašutumu, ziņkārību un arī labpatiku, kāda vecām meitām katrā gadījumā pret jauniem zēniem. «Puika, kas tev te par darīšanu? Ko tu te meklē?»</p>
                 <p>Pēteris pavisam sasarka. Kā lai viņš nāk klajā ar tik vārīgu un intimu lietu?! «Man, man ...» viņš stostījās ... tad pakniksēja pret savu iedomāto krustmāti ... «labdien, cienmātiņ ... man ir tāda radu būšana ... familijas lieta — jā! ...»</p>
                 <p>Ķēkša viņu neizprazdama uzlūkoja. «Kas par radu būšanu? ... Tu kučierim Kreilim rada?» Arī Kreilis un cienmāte, kura, kā Pēterim likās, it visu smalki saprata, visi ar lielāko ziņkārību uz viņu lūkojās.</p>
                 <p>Sakaunējies viņš beidzot vairs nemaz nedrīkstēja acu rādīt. «Ne Kreilim ... kam citam ...»</p>
                 <p>«Jā, kam tad?!» ķēkša uzstāja. «Puika, ko tu tur svabelē?!» </p>
                 <p>«Pašam rātserim ...»</p>
                 <p>«Ko?! Rahtsherr Rabemanim, mūsu kungam? Puika, tu neesi gudris! ...»</p>
                 <p>Kreilis ieplēta muti versti platu, un lielai mātei izzuda no vaiga pēdējā asins pilīte. Pieturēdamās viņa pieķērās pie galda stūra, bet drīzi vien savaldījās, un viņas acīs sāka mirdzēt tāda mākslota jautrība.</p>
                 <p>Pēteris nu ilgāk vairs nevarēja noturēties ... ja jau nu tiktāl iznācis, tad lai nāk gaismā visa patiesība. Īstenībā jau viņš arī no paša sāktā gala nav nemaz Rabemanis, bet Krauklītis ... Jurka Krauklīts ... cēlies no Bērzmuižas ļaudīm ... atnācis uz Rīgu krievu naudu dienēt ... (Atpelnīt izpirkšanās maksu no zaldātiem.) bijis sētas puisis tepat Ārrīgas Kaļķu ielā ... «Mans miesīgs tēva brālis,» viņš nobeidz savu ziņojumu, «bet desmit gadus nav pie mums bijis ...»</p>
                 <p>«Hihihi! Höchst sonderbar ...» (Ļoti dīvaini.) lielmāte iesmējās, bet viņas smiekli bija tādi skāņi.</p>
                 <p>«Ej nu, tu sivēns, ko tu tur sarunā tādas muļķības?!» ķēkša atraidoši iesaucās. «Tev laikam vienas skrūves trūkst ... Eltermanis Rabeman kungs nemaz te nav dzimis, viņš cēlies no Ausland ...»</p>
                 <p>«Nevar būt,» Pēteris piesarcis pretojās. «Vecais Mārtiņš pie «Trīs Rozes» taču viņu it smalki pazīst ... Abi slaucījuši kopā ielu ... abi labi draugi ...»</p>
                 <p>«Ach, ach, ach!» ķēkša, saņēmusi rokas, izlaida pār viņu savu sašutumu. Kreilis ieplēta muti vēl platāku. «Nudien, puika, tu esi jāved uz Rotenburgu,» ķēkša beidzot piemetināja.</p>
                 <p>Un viņa smējās, un lielmāte smējās, lai gan iekšējais uztraukums un piktums draudēja saārdīt viņas ārējā maiguma masku.</p>
                 <p>«Tu laikam esi nācis diedelēt?!» ķēkša griezīgi sacīja. «Tādēļ tu mums izliecies par radu ... tādi zemnieku kužas jau to prot ...»</p>
                 <pb/>
                 <p>«Tā jūs nerunājiet!» Pēteris sacirtās. «Es neesmu nekāds diedelnieks, man pašam sava iztikšana! Esmu Opermaņa vīnūzī pudeļu skalotājs un pelnu piecdesmit kapeikas par dienu ...»</p>
                 <p>«Erbarmung ... Erbarmung!» ķēkša, zīmīgi saskatīdamās ar cienmāti, raustīja plecus. «Bhehehe, bhehehe!»</p>
                 <p>«Es nekā negribu, un man nekā nevajag!» Pēteris vēl aizskarts atņēmās. «Atvedu te no mātes krusttēvam pāri rakstītu cimdu ... lūgtu viņam tos nodot ...»</p>
                 <p>Viņš taisījās tos nodot cienmātei.</p>
                 <p>«Ej nu alberis!» ķēkša aizstājās tam ceļā, izrāva cimdus un iesvieda tos kaktā. «Tādu ņenkaru mums nevajag. Pudeļu skalotājs, kuža tu! Tu rātserim gribi būt radenieks. Kādēļ ne labāk birģermeistaram Švarcam un ģenerālgubernatoram Līvenam? Apkaunies jel arī! ...»</p>
                 <p>Pēteris nesaprata ... pate cienīgā, viņa tante, to visu atļāva. Ahā, viņš laikam tai vēl nebija nobučojis roku! ... Žigli viņš to gribēja izdarīt, tikai viņa tam roku atrāva.</p>
                 <p>Piesarcis un nesamanīdams viņš nu palika stāvam. Ķēkša zobgalīgi un histēriski smēja, kučieris nesamanīdams braucīja bārzdu, un lielmāte maigā vēlīgumā kodīja lūpas. Viņa, kā rādījās, bija zaudējusi savu apķērību.</p>
                 <p>Bet tad viņa atjēdzās, pagāja uz dzīvokļa pusi un sauca: «Georg! ... komm mal etwas her!» (Juri, panāc drusciņ šurpu!)</p>
                 <p>Soļi ... Pēc brīža iznāk tas pats kungs, kuru Pēteris bija redzējis kantorī izmaksājam mužikiem naudu. Tikai te viņš daudz laipnāks, jautrāks un smaidošāks. Pēterim kā zvīņas nokrīt no acīm, jā, jā ... šinī sejā tik daudz no krusttēva Jurkas, kas viņu tik daudzas reizes uz ceļa gala šūpojis ... Sirds viņam aiz prieka grib vai pušu sprāgt, viņš grib saukt, kliegt: krusttēvs! Bet no lielā pārsteiguma un dabūtā trieciena tikpat kā sastindzis ...</p>
                 <p>«Ja, Hildegardis, was gebietest du mir?» (Jā, Hildegard, ko tu man pavēli?)</p>
                 <p>Kučieris, kungu ieraugot, palocās, tāpat ķēkša, bet Pēteris stāv kā sastindzis.</p>
                 <p>«Kennst du diesen Bauerlümmel?!» kundze jautā. (Vai pazīsti šo zemnieku lempi?)</p>
                 <p>Viņš palūkojas un atbild itin patiesīgi: «Nee —! Hab' ihn in mein Lebtag nicht gesehen.» (Nē, neesmu viņu savā mūžā redzējis.) </p>
                 <p>«Also, denn nicht?!» (Tātad nē?!)</p>
                 <p>«Nein — aber was ist denn dabei?» (Nē, bet kas tad tur ir?) </p>
                 <p>«Schon gut ... geh' zurück,» kundze, izlikdamās it vienaldzīga, sacīja. Kungs aizgāja.</p>
                 <p>«Kučer, vai jūs to dzirdt'?» lielmāte sacīja. «Vai jūs saprot to?!» </p>
                 <p>«Saprotu, saprotu,» tas pasteidzās atbildēt. «Kungs no tās lietas neko nezin. </p>
                 <p>«Nu, alzo! Kad jūs to saprot, tad jūs var ēt ... Par jūsu lēt mēs vēl nems rücksprache. ..»</p>
                 <p>Kučieris nu tagad pamanījās pie rokas, un cienīgā bija tik žēlīga, ka viņam to vairs neatrāva. Tad viņš aizgāja ...</p>
                 <p>Palika nu tikai vēl Pēteris, ķēkša un lielmāte ... Nospiedošs klusums ...</p>
                 <p>«Was steht er da noch?!» lielmāte to pārtrauca.</p>
                 <p>«Ko tu vēl stāvi, lielmāte jautā?!» ķēkša uzsauca Pēterim.</p>
                 <p>Tas stomījās, stomījās, tad pēkšņi iesaucās: «Jūs varat mani sacirst gabalos, — tas bija un bija mans krusttēvs Jurka! ... Ak, esiet tik labi: nododiet viņam no mātes daudz labas dienas un te šos cimdus . ..»</p>
                 <pb/>
                 <p>«Du lügst, du frecher Bauerjung!» cienīgā piepeši pārvērtās ... «Heraus mit dir, du lettischer Bengel! Stehlen sucht er hier, ja, stehlen! ... Lieschen, was ist das für ein Art und Weise, dass Sie solches Pack m der Küche dulden! Heraus mit ihm, und zwar auf der Stelle ...» (Tu melo, nekauņa zemnieku puika! Ārā, tu latviešu slaists! Zagt viņš meklē, jā, zagt ... Līzīt, kas te ir par kārtību, ka jūs ciešat tādus lupatas še ķēķī! Arā viņu, un proti, uz pēdām ...)</p>
                 <p>Bet nu arī Pēteris vairs nevarēja nociesties, viņš saslējās, cik liels viņš bija. «Ich auch, gnädiķ Frau. Mensch ... ich auch kann schpreken deutsch, dass die Bauer nesaprot! Haben nicht Angst ... ich stehlen nicht ... Aber ich garnicht so dum, ich ganz gut sehen, dass Ihr nicht freundlich Mensch ... Fui, hat aber Onkel Jurk bekommen böses Weib.»</p>
                 <p>Viņš nedabūja pēdējos vārdus izteikt, kad Līschena jau bija saķērusi ķēķa šrubi un dancināja to pa viņa muguru. «Še tev radi, še tev radi, vagabunds, braģegs! ... Kuža viens ... pa vāciski gribēsi runāt ... muti palaist ... Ārā! ... Un tūlīt ārā!»</p>
                 <p>Viņa atrāva durvis, un Pēterim nekas cits neatlika kā virzīties tikai pa tām laukā ... Šrube dancoja atkal par jaunu pa viņa muguru, ka skanēja vien ... Nākošā acumirklī viņš bija nodzīts pa trepēm lejā un viņa cimdi tam nosviesti pakaļ.— — — — — — — — — — — — —</p>
                 <p>Iznācis uz ielas, Pēteris bija gluži bez valodas! Tik pazemots un apkaunots viņš vēl nekad savā mūžā nebija juties. Ak, kā šie zaimi viņam grieza sirdī! ... Tos sitienus viņš nemaz nejuta ... Sirds vairāk sāpēja nekā mugura. It kā no kādas neredzamas varas rokas pašas no sevis vilkās dūrēs ... Lauris ar savām spulgošām acīm viņam nostājās priekš gara acīm. «Nolādētie vācieši! ... Nolādētie plukatas vācieši! ...»</p>
                 <p>Kad pirmais sašutums un īgnums par šiem pļukatiem mazliet jau bija pārskrējis, viņam kas žēli iedūrās sirdī. Tie taču viņa paša radi! Miesīgs tēva brālis, bet negrib viņu pazīt ... «Jā, jā,» viņš sāpīgi nopūtās ... «rads rada velns!» Un kādēļ tad viņi to tik daudz lacināja un sunīja? Vai tad viņš ko ļaunu gribēja? Aiznes viņam no mātes daudz labas dienas, aiznes tik košus, izrakstītus cimdus, parādi viņam, kā teic, sirdi, bet viņš tev parāda citu ko!</p>
                 <p>Ka ne, ne! Vai tad viņam viņu vajag? Jāsmejas tikai! ... Viņš no tiem nav neko lūdzis un prasījis. Nav ar nekāda vajadzība ... paldies dievam, pašam sava iztikšana! ...</p>
                 <p>Kad nu arī sašutums par šiem lepniem radiem bija pārskrējis, tad beidzot vēl kāda dziļāki noslēpta balss runāja, ka arī viņš pats gan mazliet vainīgs. Viņš pareizi nebija to lietu iesācis. Kam viņam tos zābakus vajadzēja tā saliet? Domāja, smērs naudu nemaksā, — bet tai ķēķī ož kā nelabais! Vispirms Rīgā, cik viņš mana, labprāt necieš tauka zābakus. Tas ir kas prasts, kas mužicisks! Rīgā te visi ar viksētiem zābakiem ... Jā, jā ... viņam jādomā, kā pie tādiem tikt, ja grib skaitīties par īstu rīdzinieku. Citādi viņu visi suņi sāks smiet.</p>
                 <p>Un otrām kārtām — lai nu krusttēvs kā, bet tagad viņš kungu kārtas! Rātseris, viņi teic ... Kungi un vācieši kaunas no zemnieku cilvēkiem. Tas viņiem par mazu. Viņš iegādājās arī turpat Bērzmuižas ļaudīs kādu vācu kurpnieku ar savu gaspažiņu. Lai gan tie dzīvoja tikai pirtī uz aplāgu, tad tomēr cik lieli bija pret latviešu cilvēkiem un cik lepni uz savu štandi! Nu, kur nu vēl, tev jāteic, tāds rātseris, kurš brauc ar pāris zirgiem un dzīvo tādā pilī?! Vai tāds tev ļaus bāzt sevi vienā maisā ar mužiku?</p>
                 <p>Tādēļ viņam nevajadzēja visiem pilnā kaklā izkliegt, ka tas viņam rads.</p>
                 <pb/>
                 <p>Ķēkša dzird, kā tas nu izklausās. Varēja viņš it mierīgā garā padot dieva palīgu un prasīt: vai rātseris mājā? Ko viņam vajaga no rātsera? Viņš atbild: «Nē, nē, to es varu sacīt tikai pašam rātserim. Tas un tas man sūtījis, ļoti svarīga darīšana, jā!» Un, kad tad viņš būtu ticis pie tā klāt, tad zem četrām acīm tie būtu izrunājuši visus galu galus. Āre, tā būtu bijis riktīgi! ... Kas tad citam bija jāzin par viņu radu būšanām un darīšanām! ...</p>
                 <p>Neko darīt ... kas darīts, padarīts! Izlietu ūdeni vairs nevar sasmelt ...</p>
                 <p>Bet tad viņam uzmācās vēl tādas savādas šaubas ... Ja nu tomēr ķēkšai un lielai mātei taisnība, rātseris nav nemaz viņa krusttēvs, bet pavisam svešs auslenderis?!</p>
                 <p>To iedomājoties, kauni durstīja viņa vaigus, viņam bija tā, it kā kāds tam aiz apkakles būtu aizgāzis aukstu ūdeni. — Vai dieviņ, kā tad viņš nejauki būtu izblamierējies! ... Ko tie ļaudis tad lai par viņu domā?</p>
                 <p>Nē, nē, tas nevar būt! ... Šis vaigs viņam tik pazīstams, tik sen jau redzēts ... tas atgādina viņam ko sen aizmirstu ... arvien nāk atmiņā krusttēvs Jurka, ka tas viņu šūpoja uz ceļgala. Nē, viņš tām sievietēm nevar ticēt ... ja nu arī tās taisni nemelo, tad viņas maldās.</p>
                 <p>Un izrādījās, ka patiešām tā ... Iedams tas neviļus atskatās atpakaļ. Brauc viņam nopakaļas pajūgs ar tādiem divjiem dumjiem ... širas nokaltas jaunsudraba sprādzēm ... iet, ka dzirksteles vien met! Uz labiem, trekniem zirgiem viņam arvien patīk noskatīties, un tā viņš paliek stāvot. Un, lai gan stipri pie vakara, viņš tomēr saredz, uz bukas sēž kučieris Kreilis ... platā bārzda plivinās vien — — un ratos pakaļā krusttēvs Jurka — — rātseris paliec galvu drīz uz vienu pusi, drīz uz otru pusi un skatās uz priekšu.</p>
                 <p>Pēterim it kā sirds vai nostāj pukstēt. Te notiek kas negaidīts ... «stop», pajūgs viņam blakus nostājas, Kreilis ātri atrauj deķi no bukas un māj viņam, lai tas kāpj augšā. «Nu, puika! Živai, živai ...»</p>
                 <p>Tas vēl nesamana, skatās, ko kungs, bet, kad arī rātseris tam māj ar roku, lai paklausa, tas ar vienu lēcienu augšā, Kreilim blakus, un dumjie -iet atkal uz priekšu, ka «švivkst» un dzirksteles sprēgā ... Iekšrīgai tie ar vienu rāvienu bija cauri, tad tālāk pa plosta tiltu uz Pārdaugavu, no pilsētas ārā ...</p>
                 <p>Ir pavisam tāda savāda sajūta, ja dabon braukt tādā greznā ekipāžā, ar tādiem spožiem, jaunsudrabā iekaltiem zirgiem! Tikai citam tāda sajūta ceļas īsti tikai tad, ja tas sēž pakaļā kunga vietā. Turpretim priekš Pētera sēdēt priekšā uz bukas tādā divjūgā, kur zirgus māki tikai turēt, bija kas daudz vairāk! Jau sen tas bija bijis viņa ideāls. Un tagad no šī ideāla gandrīz vairs nekas netrūka ... tikai kad viņš pats vēl dabūtu tos grožus savā rokā un kučierēt. Visas zirgu biklās kustības, satrūkšanās un enerģiskā likšanās streņģēs viņam darīja neizsakāmu prieku. A, kad viņš tos vēl dabūtu valdīt ar stipru roku!</p>
                 <p>Nododamies šai baudai, viņš pa pusei bija aizmirsis visas savas lietas un lielās errastības ... aizmirsis arī domāt par to, kādēļ tad viņš te sēž uz bukas un uz kurieni tad viņu ved? Aizmirsis arī to, ka tas, kas viņam sēd aiz muguras, ir viņa krusttēvs ... Visa tā radu būšana viņam piepeši izgājusi no galvas.</p>
                 <p>Kreilis manīja, kas viņu interesē, un apzinīgi smaidīja. «Tu, zēn, ar tādiem zirgiem gan vēl nekad neesi braucis?»</p>
                 <p>Pēterim, ja tas gribēja būt godīgs, būtu bijis jāatzīstas, ka ne, bet viņš jau, cilvēks, arī ko gribēja sacīt.</p>
                 <p>«Ā nē, vai zini, mums Bērzmuižas ļaudīs arī zirgi kā iņģisti! Ačeku pat, kad likām Blēsi un Dūkano kopā orei priekšā un braucām visa saime uz veciem Simjūdiem gada tirgus Dobelē. Turies tikai pie ores malām, iet, ka dubļi vien</p>
                 <pb/>
                 <p>šķīst! Un atkal rudeni, kad mūs' pats veda brūti un otrs saimnieks brūtgānu. Mūs' pats jau iepriekš pasaka ... saka: pušeniek, es pirms ecēšu apgāzīšu un tad arī tevi vēl izbraukšu ... Blēsim tad bija kāja drusku pastīva, izbaroja pāris nedēļu Dūkano un Briedi. Brauc no baznīcas mājā kāzenieku gara rinda. Bet tad lauka vidū, ka lika mūs pats brūtgāna vedējam garām ... pāri pa grāvi, tiešu tiešām! Citi vēl tikai pie tiltiņa, mūs' pats ar brūti jau sētsvidū ... nošķīduši vieniem dubļiem ... brūtei pilnas acis. Kā piebrauc brūtgāna vedējs, mūs' pats šim pretim: — Redzi, kaimiņ, vai neteicu?! Pirms apgāzu ecēšas un tad arī vēl tevi izbraucu! — Šim tas lāgā nepatīk, atrūc: «Izbrauci, jau izbrauci! ...» Ko tad, vīrs, citu teiks ...»</p>
                 <p>Piepeši viņš aprāvās ... Viņš te runāja un stāstīja pilnā kaklā, un turpat pakaļā sēdēja rātseris, kad arī viņa krusttēvs. Bet, atskatījies atpakaļ, viņš manīja, ka tas ar lielāko interesi to visu noklausījās un pat sirsnīgi smējās ...</p>
                 <p>Tā viņi it nemanot bija sasnieguši ar tumšiem kokiem ierāmētu šoseju un beidzot apturēja Altonā pie Māres dīķa. Te bija ļoti izslavēts restorāns, un Rīgas kungi bieži vien te izbrauca uz brokastīm vai vakarīņām, vai arī citā laikā norunāja te satikties.</p>
                 <p>Rātseris, kā rādījās, te bija ļoti cienīts un pazīstams viesis; viņam izkāpjot no ratiem, saskrēja apkārt visi ķelneri un arī pats viesnīcnieks. Pārējās publikas nekādas daudz nebija.</p>
                 <p>Viņš pastellēja vakarīņas atsevišķā istabā priekš divām personām, jo varbūt ka ieradīšoties kāds viņa draugs. Un, uz Kreili pagriezies, tam paklusu sacīja: «Un tu nu, kučier, pārāk nenoskumsti, ko lai nu dara. Ja neies citādi, tad aizdošu tev pāri simtu ... varēsi nopirkt zirgu un raspusku un braukt smagajos. Darba jau netrūks ...»</p>
                 <p>«Paldies, lielskungs, par jūsu žēlastību, paldies,» kučieris zemīgi pacēla cepuri un rādījās būt dziļi aizkustināts.</p>
                 <p>Kad rātseris sulaiņu pavadībā verandai cauri bija aizgājis uz restoracijas dibenu, Kreilis pie sevis bārzdā norūca: «Kungs jau gan mums, ļaudīm, tikpat kā tēvs. Bet lielmāte gatavais velns! Lai dievs nedod ...»</p>
                 <p>Kunga draugs, kā rādījās, negribēja ierasties, jo pēc kāda laika iznāca ķelneris pēc Pētera un sacīja: «Junge! lenāc ... kungs tevi sauc!»</p>
                 <p>Pukstošu sirdi Pēteris sekoja sulainim cauri restorāna zālei, tad tālāk pa kādu koridoru. Beidzot ķelneris piedauzīja pie kādām durvīm un ielaida viņu iekšā.</p>
                 <p>Beidzot nu krusttēvs un krustdēls stāvēja vieni aci pret aci ... labu brīdi viens otru mēmi uzlūkoja ...</p>
                 <p>«Pēterīt, tas tu patiešām esi!?» rātseris viņu silti uzrunāja un skaidri pa latviski. «Ai, kāds tu jau liels izaudzis ... Tu mani pazīsti gan vēl? ...»</p>
                 <p>Patiešām viņš nolicis nost visu, kas tam no kunga ... ir īsts un dabīgs latviešu cilvēks. Pēterim ap sirdi tik vēlīgi, tik laimīgi. «Ak tad patiešām jūs, kungs, esat Jurka ... mans krusttēvs ...» Viņš vairāk nevarēja izrunāt, sagrābj krusttēva
                 roku un skūpsta to un skūpsta... Tā nebija padevīga rokas laizīšana, tā bija sirsnības izteiksme vislielākā mērā ... uz roku uzkrita karsta asarīņa. Toreiz uz laukiem pie latviešu cilvēkiem vēl nebija parasts, ka vīrieši savā starpa skūpstītos ...</p>
                 <p>Krusttēvs no savas puses glauda viņa vaigus, glauda viņa matus, un arī tam acis mitras.</p>
                 <p>«Kad mēs divi vien esam, tad nesauc mani par kungu,» viņš sacīja. «Tad esmu tavs krusttēvs Jurka ... Bet pasaulei tu nekad neliec manīt, ka mēs radi ...</p>
                 <pb/>
                 <p>it sevišķi manai cienīgai ne. Vai dieviņ, ja viņa dabū zināt patiesību! Mēs tad abi esam zuduši cilvēki! Jau tagad viņa no tava apciemojuma palika mājās slima, lai gan mums pašiem vajadzēja ciemos braukt ... Bet, ja viņa zinātu, kā ir patiesībā, viņa būtu pagalam!»</p>
                 <p>Iegādājoties notikušo, Pēterim atkal tikpat kā nazis iedūrās sirdī. Mugura vēl tagad atgādināja šrubi. «Kas tad man deva to zināt!» viņš aizskarts sacīja. «Neesmu jau nemaz tāds, kas virsū bāžas. Bet tad jau man varēja pasacīt ar godu, un es būtu aizgājis ... Bet lacināt otru, nosmiet, sist ar koku ... vai es kāds suns esmu?!»</p>
                 <p>«Nu jā, tu jau neesi vainīgs,» krusttēvs viņam piebalsoja. «No viņas tas labi nebija darīts! ... Bet mēs abi radi būsim un paliksim ... satiksimies tur, kur neviens to nezin. Es tevi, Pēterīt, neaizmirsīšu! ... Bet pie mums mājās gan nekad nenāc ... to man apsoli, dēls ... Redzi, viņa ir ātras dabas cilvēks, — tur nepatikšanas vien iznāk ...»</p>
                 <p>«Tad neiešu, jau neiešu!» Pēteris aizskarts turpināja. «Tā jau kučieris sacīja, ka viņa labs velns esot —»</p>
                 <p>Krusttēva piere aptumšojās. «Jaā? Tā viņš teica? ... Nu jā, ko tur lai dara, Pēterīt, tādi jau tie sievišķi ir! Neņemsim viņas tik «genau». Vēlāk, kad nāksi vairāk dzīvē, tu visu to sapratīsi, arī to, kādēļ viņa tā uztraucās ... Uz ātru roku tev to visu nevaru apskaidrot ... Bet nu sēdīsimies klāt un iebaudīsim, ko dievs devis! ... Ja esi nācis pie manis ciemā, tad tevi bez cieņas negribu atlaist ... Pastāsti man, kā iet mātei, un iztrieksimies par visu ...»</p>
                 <p>Pēteris nelikās divreiz lūgties, jo visu dienu izstaigājis un baudījis ne krislīša! Viņš ēšanu pavisam bija piemirsis un tādēļ vareni izsalcis. Viņš tādēļ sēdās klāt pie bagātīgi apkrautā galda, izvilka savu «šleseri» un, kā jau savā ikdienējā dzīvē paradis, taisījās ņemt gabalu gaļas rokā un pucēt to nost ...</p>
                 <p>«Tā nē, dēls,» krusttēvs viņu pamācīja, «tā ir mužiku mode! Tev jāmācās smalki ēst ar nazi un dakšiņu ... Un te jāliek uz šķīvja ...»</p>
                 <p>Pēteris piesarka ... atkal viņš ļaunojās uz sevi. Kā viņš tā aizmirsies! Pie smalkiem ļaudīm tā nevar kā pie mužikiem, kuri, jāteic, putru strebj ar koka pavārnīcām. Bet kungi, tie ar misiņa karotēm. Viņš jau dzīrās uz laukiem bija noskatījies, ka saimnieku galā ēd dakšiņām jeb «gapelēm», un tādēļ krusttēvam par jo lielu prieku prata arī rīkoties pēc viņa aizrādījumiem. Viņš skatījās visu, kā dara «rātseris» ... aizsēja pat sev zalvjeti priekšā.</p>
                 <p>«Tu šņabi arī dzer?» krusttēvs piedāvāja. «Nē! ... Nu labāki arī ne ... ieliešu tev kādu glāzi vīna ... Ēd, Pēterīt, nekautrējies ... ēd, kas tev smeķ ... pilnu vēderu ...»</p>
                 <p>Nu Pēteris jau arī nesmādēja. Ēdiens iztaisīts tāds, ka jāteic, pats lien dibenā ... vēža ļipas ar tādu kreimotu mērci ... un atkal tādi melni ikri, paliekam garšīgi ... krusttēvs tos tik vien vairāk, un atkal gaļa — tik kreptīga un garšīga, ka vai uz mēles kūst. Tikai tie sasodītie piparī, kad uzkož tos, dedzina kā velns! Un atkal padzēriens — — sevišķi tas baltais ar tām šķūmēm spicglāzēs ... salds un smeķīgs, var nodzerties tikpat kā bērzsulas! Krusttēvs tikai smaidīdams ielej, bet, kad viņš tā dūšīgi met, tad piebilst: «Vadzi, Pēterīt, nekamp vis tik bieži ... tas ir stiprs ...»</p>
                 <p>Prāts top pavisam tāds līgsms ... Krusttēvs, bet nemaz nav lepns ... sarunājas ar viņu kā riktīgs latviešu cilvēks ... Un ka tikai kā trūkst, pazvana sulaini un ar tikai par «deutsch», un tik lepni nokraukojas caur degunu, ka Pēterim uznāk vēlēšanās: «kaut es arī tā varētu!»</p>
                 <p>«Nu pastāsti, kā tad klājas tavai mīļai mātei?» krusttēvs jautāja, kad bija</p>
                 <pb/>
                 <p>atkal vieni. «Vai vesela? Ir vēl pie dzīvības ... Ak dievs ... tik ilgi neesam redzējušies ... Cik mēs mīļi satikām! Viņa man bija vairāk nekā māsa ...»</p>
                 <p>Pēteris nu, cilvēks, izstāsta visu ... Iztiekot ... tikai dažureiz nobēdājušies par viņu ... domājuši, ka būs vai nu miris, vai pazudis. «Te viņa sūta pāri rakstainu cimdu un liek sacīt daudz labas dienas.» Viņš pasniedza tam pirmīt apsmādēto mātes dāvanu.</p>
                 <p>«Rātseris» aizkustināts aplūkoja cimdus ... izmēģināja tos, pat uzmaukdams rokā ... «Ak tu mana labā māsiņa ... skat, viņa mani neaizmirst ... Tūlīt viņai rakstīšu un aizsūtīšu naudu — —» Piepeši viņš palika domīgs ... «Nē, nē, tu viņai, Pēterīt, rakstīsi — tu viņai aizsūtīsi manā vietā. Raksti viņai no manis daudz labas dienas ... tikai nesaki, kur un kas es esmu ... Citādi viņai var ienākt prātā mani apciemot, un tu zini, mana cienīgā — —»</p>
                 <p>Pētera vaigs uzreiz aptumšojās ... Šī cienīgā jau, lūk, bija tas rūgtais piliens viņa prieka biķerī...</p>
                 <p>«Tu taču par to neļaunojies, Pēterīt,» krusttēvs atkal uzsāka. «Tu esi prātīgs zēns un mani saproti ... Jā, Pēterīt, tu viņai nosūtīsi ... še tev būs ...» Viņš pasniedza tam lielāku naudas gabalu. «Un par tavu pakalpojumu es tev nopirkšu krietnu sudraba pulksteni ...»</p>
                 <p>Ā, tas bija kas priecīgi pārsteidzošs, kas Pēteri iebīdīja uzreiz citā gara stāvoklī.</p>
                 <p>Vai tu traks ... sudraba pulkstenis! Sen jau viņš lolojis tādu ideālu — būt kā lielam puisim ... pulkstenis ķēdē pie krūtīm, zābaki līdz ceļiem ... stīviem lieliem un liela šalle, divreiz aptīta ap kaklu! ... Tagad šis ideāls izmainījies tik daudz, ka viņš kāro viksētus zābakus un baltu krāgu kā smalkiem Rīgas kungiem, bet pulkstenis šinī ideālā vēl arvienu ietilpa ...</p>
                 <p>«Vai spindeli vai cilinderi?» viņš nedroši ieminējās, jo bija dzirdējis runājam, ka starp abiem ir kāda starpība.</p>
                 <p>«Ē, nu, tādus krāmus!» krusttēvs mazcienīgi paraustīja plecus. «Ontlīgu enkura pulksteni ...»</p>
                 <p>Iestājās brīdi klusums. Viņi beidza ēšanu un uzkoda vēl uzēdai kompotu ...</p>
                 <p>«Krusttēvs patiešām labs cilvēks, goda cilvēks,» Pēteris pie sevis nodomāja. «Taisnība gan, ko kučieris teica.» Tikai viņš īsti nezināja, kā viņu saukt, vai par «jūs» vai par «tu».</p>
                 <p>Tādēļ viņš labāk apgāja šim jautājumam apkārt un ieminējās ... «Nu kā tad krusttēvam pa to laiku gājis?»</p>
                 <p>«Man?!» Rabemanis attrauca. «Nu, paldies dievam, nekas! Biju ilgus gadus projām pie prūšu robežām ... bija man preces jāsūta šurpu un turpu ... Diezgan grūts amats, bet nopelnīt jau nopelnīju. Dažus gadus sabiju Vāczemē ... pašā Berlinē ... nobraucu arī uz Parīzi, tad vēl tālāk ... Francijā. Ai Pēterīt, tev vajadzētu redzēt, kas tur par dzīvi ... Parīzē! ... Kas mūsu Rīga ... pavisam nieks ...»</p>
                 <p>Pēteris viņu neticīgi uzlūkoja. Ka par Rīgu vēl kas pārāks, tas viņam izlikās nesaprotami.</p>
                 <p>«Tātad tu redzi, ka es nemeloju ... esmu arī auslenderis,» krusttēvs turpināja. «Un tad atnācu atpakaļ uz Rīgu, apprecējos ne ar tukšenieci, un dievs mūs svētījis. Tirgojamies, kārpāmies ... cenšamies arvien uz priekšu!»</p>
                 <p>«Vai tad krustmāte arī auslenderis?» Pēteris ieminējās.</p>
                 <p>Krusttēvs apjuka. «Kā tu to domā?!»</p>
                 <p>«Nu jā, tā kučiera sieva jau teikusi, ka viņa tāds pat «pastalu sprancūzis»,» Pēteris paskaidroja.</p>
                 <pb/>
                 <p>«Tāa! Viņa tā teikusi?» krusttēvs savilka uzacis ... «Bet, kad krustmāte tev to saka, tad tici viņai to! ... Jā, Pēterīt, tu taču viņai tici?!»</p>
                 <p>«Ticu jau, ticu ... bet vai tad viņa manim ticību prasa? Viņa jau no manim negrib nekā zināt . ..»</p>
                 <p>«Pareizi!» krusttēvs norūca. «Tā jau ir tā lieta! ... Bet pagaidi tikai uz priekšu ... nāks laiks, kad jūs būsiet labi draugi. Dienās tu mums būsi tikpat kā mūsu bērns ...»</p>
                 <p>«Jā, jā,» Pēteris pie sevis domās nopūtās: «nāks laiks ... dienās!» Bet tad piepeši ieminējās: «Vai krusttēvam kāda familija arī ir?»</p>
                 <p>«Ir gan,» tas attrauca. «Viena pameita, Ortrude, apmēram tavos gados ... tā tagad atronas panzijā. Un tad vēl Kuniberts, tas mans paša dēls ... tas tagad sešus gadus ... Reizi tu viņam būsi brālis, Pēterīt ... Tikai tagad vēl viņiem netuvojies ... ne maniem bērniem, ne cienīgai ... neliecies tu gar viņiem ne zinot ...»</p>
                 <p>«Tad nē jel, nē!» Pēteris mazliet aizskarts attrauca. «Kas tad man no viņiem vajadzīgs?»</p>
                 <p>«Itin pareizi!» krusttēvs piebalsoja. «Tu turies tikai pie manim. Es tev krist neļaušu ... nekad! Tevis paša labā tikai to aizrādu ...»</p>
                 <p>Paēdis viņš aizkūpināja smaržīgu cigāru un ilgi likās ko pārdomājam.</p>
                 <p>«Pēterīt!» viņš beidzot ieminējās. «Ko tu tagad domā Rīgā iesākt?»</p>
                 <p>«Nu ko?!» Pēteris noraustīja kamiešus. «Man jau savs darbs ir ... pusrublis par dienu pie pudeļu skalošanas...»</p>
                 <p>Krusttēvs viņu domīgi uzlūkoja. «Nē, nē, — tā tu tālu netiksi! Tur pie prastiem cilvēkiem prastas valodas vien tu dzirdi ... tu tur nekur uz priekšu netiksi. Tev jātop smalkam, jāmācās smalkas manieres ... jāmācās pa vāciski ... tā ka lai neviens nevarētu sacīt, ka tu esi mužiks un pie tam vēl latvietis. Mācies, cik tu varī, pa vāciski ... cik tik varī, vāciski, vāciski, vāciski! ... Tikai tā tu tiksi dzīvē uz priekšu ...»</p>
                 <p>Pēterim tur nebija ko pretim bilst; tikai tik daudz, ka viņu atkal tas lielības velns dīdīja. «Ā, savu tiesu pa vāciskam jau tagad protu!» viņš attrauca. «Pirmīt ar — ar — krusttēva sievu izrunājos pa vāciskam ...»</p>
                 <p>«Taā!» krusttēvs uzjautrināts iesaucās. «Nu tad parunāsimies mēs arī. Wie alt bist du?» (Cik tu esi vecs?)</p>
                 <p>«Zu große Tage sechzehn Jahr ...» Pēteris, lepns uz savu mākslu, atbildēja.</p>
                 <p>«Tu laikam domā, pa lieldienām?» krusttēvs jautāja. «Nē, tās pa vāciski nesauc «große Tage», bet «Ostern». Bet nu tālāk: Was macht deine Mutter?» (Ko tava māte dara?)</p>
                 <p>«Dank für fragen, ist ganz!» Pēteris uz vārdiem atbildēja.</p>
                 <p>«Tu laikam gribēji sacīt: «pateicos par jautāšanu, ir vesela». Nē, zēn, «vesela» šinī gadījumā nevar sacīt «ganz», bet ir jāsaka «gesund». Vispār tie vārdi nāk citādā kārtībā, tu ņem pārāk burtiski, domā pa latviski un izsaki pa vāciski. Tev vajag mācīties arī domāt pa vāciski ... Nē, dēls, ar tavu vācu valodu iet tikpat kā pa žagaru tiltu. It sevišķi, kur smalki ļaudis dzird, tu sargies runāt pa vāciski, jo tie tūdaļ redzēs, ka esi bauris un gribi izlikties par vācieti. Un, ja to mana, tad ir vēl sliktāk ... Starp vienkāršiem ļaudīm jau nu tu, protams, varī mēģināties ... bet jāmācās tev vēl daudz, daudz jāmācās ...»</p>
                 <p>No krusttēva iznīcinošās kritikas sadragāts, Pēteris palika itin maziņš un neteica vairs ne vārda. Turpretim «rātseris» staigāja domīgs pa istabu un prātoja:</p>
                 <pb/>
                 <p>«Hm, hm, kur es tevi varētu ielikt, zēn? Kur tu varētu mācīties smalku iznešanos un smalku vācu mēli? Hm, hm!»</p>
                 <p>«Pastoi, Fukss ... man rokā ir!» viņš pēc brīža iesaucās. «Tev jātop par ķelneri, āre, par tādu, kas kungus apkalpo tā kā mūs šovakar ... Vai tu gribi?»</p>
                 <p>Pēteris drusku padomāja. «Kas tur man ko negribēt ... un vēl kur jūs — —»</p>
                 <p>«Nu jā, kas tev ko negribēt!» krusttēvs piebalsoja. «Tas jau tavs paša labums. Redz, tev arvien tad darīšanas ar smalkiem cilvēkiem. Tu noskaties, kā kungi dara, un darī viņiem pakaļ. Tu pastāvīgi dzirdi pareizi vāciski runājam un beidzot ieņemies arī! Un ja vēl pats piemācies klāt ... nē, tas ir kaut kas priekš tevis! ... Un arī mums abiem būtu tad arvien izdevība satikties. Es aiziešu uz viesnīcu, tu mani apkalposi ... neviens to nezin, kas mūsu starpā, nevienam tas neuzkrīt ... Un, kad tu būsi jau tiktāl, ka varēsi uzstāties kā īsts vācu jaunskungs, tad mēs redzēsim tālāk, mans zēn ... tad mēs redzēsim ...»</p>
                 <p>Pēteris no viņa vārdiem bija tā sajūsmināts, ka viņam acis sāka spulgot. «Lai tad iet!» viņš iesaucās. «Man vajag tikt par īstu vācu jaunukungu, un lai tur velns par krupi paliek!»</p>
                 <p>«Nu labi,» krusttēvs turpināja, «tad es tūlīt runāšu šim pašam saimniekam, Viņam ir daudz tādu vietu, un, ja es viņam teikšu, viņš tevi tūdaļ pieņems mācībā ... Tātad dzīvo pie Opermaņa vīnūzī? Labi, norunāsim -— gaidi tikai, kad tev būs pakaļ ... Bet tikai neliec nevienam manīt, ka tev caur mani tāda vieta ...»</p>
                 <p>«Nu, nu, vai tad nu es esmu kāds mazais bērns,» Pēteris viņu mierināja.</p>
                 <p>Tā viņi abi norunāja, un tā palika. Pēteris aizgāja sapurināt kučieri, un krusttēvs apņēmās parunāt ar viesnīcnieku. Tas esot ar mieru, viņš sacīja, kad zirgi tika piebraukti.</p>
                 <p>Pēterim, kas šodien tik daudz piedzīvojis, pieredzējis pirms tik daudz nepatikšanu Rīgā, nu beidzot atvērās tās visjaukākās izredzes. Viņam tādēļ tik priecīgs prāts, tik daudz dzīves spēka kaulos, ka tas savu enerģiju vairs nevarēja valdīt. Uzsēžoties uz bukas un zirgiem sākot iet, tas iesaucās īsti zemnieciski: «Evā! Dui, Vaņka!»</p>
                 <p>«Klusi, puika, vai tu traks!» kučieris iegrūž viņam duņķi ribās.</p>
                 <p>Rabemanis pie sevis sarauc pieri. «Man nevajadzēja viņam ļaut tik daudz šampanieša sasūkties,» viņš norūc. Un, kad zēns ķepurodamies vēl izgrūž kādu tamlīdzīgu skaņu, tas viņam paklusu uzsauc: «Pēter, ņemies aktiņu!»</p>
                 <p>Pēteris arī «ņēmās aktiņu» un ir kluss kā pelīte. Un klusums viņu pārņem ar saldu snaudu. Tilta galā tie viņu pussamiegojušos izlaiž no ratiem un paši brauc tālāk. Tiklīdz viņš sasniedzis savu migu, tas liekas uz auss. Bet pa miegiem viņam ar kungiem vien darīšana, ar kungiem vien! Un citādi viņš ar tiem nerunā kā pa vāciski.</p>
             </div>
             <div type="chapter">
                 <head>Ceturtā nodaļa</head>
                 <p>Jau vairāk dienas «rātseris» savu cienīgo nebija redzējis. Ieslēgusies savā buduārā, klāt ožamās zāles un odēres ... viņa aizbildinās ar galvas sāpēm. Logu priekškarī nolaisti ... rīta kleitē viņa valstās pa kušeti. Pat mazais Kuniberts, kuram pie mamas arvien pietikšana, vairāk dienas nav dabūjis audienci, un tam jāpietiek vienīgi ar savu audzinātāju Faustini Švīchelbein jaunkundzi.</p>
                 <p>Tā bija stipri noziedējusi jaunava, mācīta un gudra, smalkjūtīga, dievbijīga un krinolinu modei naidīga. Viņai bija ļoti veselīgs spriedums par to: monstrums! </p>
                 <pb/>
                 <p>«Kā cilvēks izskatās ar krinolīnu?!» viņa mēdza sacīt. «Kā piepūsts pūslis!» Aiz opozicijas pret to viņa mēdza nēsāt aizkrinolina laikmeta ampiru no 1812. gada, no tiem laikiem, kad «tēvs apņēma māmiņu». Pati pret savām interesēm, jo ļaunas mēles melsa, ka krinoline viņas spiciem kauliem būtu nākusi ļoti par labu. Pārāk pieglaudīgs ampira kostims viņas savītušam stāvam nepiedeva nepavisam kairuma. Arī no vaiga viņa nebija skaista: tumšidzeltenu ģīmja krāsu ierāmēja tumšispīdīgie mati, kas citādi būtu pelēki, ja Faustine rūpīgi nenokrāsotu katru sirmo stīdziņu. Acis, izdzisušas un īsredzīgas ... slēpās aiz lielām, melnām raga brillēm.</p>
                 <p>Totiesu viņa bija ļoti lepna uz savu vācu dzimumu, ka ne vien īsta vāciete, bet arī īsta baltiete un rīdziniece. Katram vienam viņa varēja uzskaitīt savus senčus no tēva un mātes puses līdz ceturtam augumam un uzrādīt, ka starp tiem daudzi pazīstami Baltijas mācītāji, literāti, tirgotāji un ievērojami amatnieki. Viņai tātad bija pareizi saskaņotas un pēc samēra noapaļotas baltiešu asinis.</p>
                 <p>Sapratīsim, ka viņa tādēļ liela «kontinuitātes» cienītāja. Katram būs palikt savā šķirā un kārtā, kādā dievs viņu iestādījis. Dievs pats ir to paredzējis, kuriem būs būt kungiem un vāciešiem un kuriem atkal bauriem un latviešiem. Kas pret šo kārtību uzstājas, kas viņu mēģina sajaukt un grib, lai visi jaucas viens caur otru, tad tāds noziedzas pret dieva prātu. Tādēļ, lai arī latvietis bija «viens prasts kuža» un aizskāra viņas estētiskās jūtas, viņa tomēr vēl tādu labāki pacieta nekā tādu, kas gribēja šmaukt vācu ādā, prasts zemnieks būdams, izlikās par vācieti un tā, pēc viņas domām, apkrāpa dievu un cilvēkus.</p>
                 <p>No visiem šiem renegatiem viņas acīs tikai viens izpelnījās žēlastību. Tas bija viens no Rabemaņa vecākiem komijiem, labības uzpircējs un linu brāķeris Fuchsings, sārts, veselīgs cilvēks, melnu bakanbārzdu un melnām acīm, kuru dēļ Faustine viņu tik dedzīgi cienīja ... Viņa bija šķīsta un jumpravīga kā pirmais sniegs, nekad vēl vīrieša skūpsts nebija aizskāris viņas mīlestībā alkstošās lūpas ... Bet, ja tas reizi notiktu ... ja viņas izslāpušai sirdij būtu lemts baudīt šo nekad vēl nebijušo laimi, tad šo laimes skūpstu viņa nevēlētos ne no viena cita kā no Fuchsinga. Viņai, nabadzītei, nebija ne jausmas no tam, ka Fuchsings veikalā cauras dienas skūpstās ar latviešu un leišu mužikiem un ka iekš tam vien pastāvēja visa viņa lielā vērtība priekš sava principāla. Ja viņa reiz šinī skatā būtu noskatījusies, tad diezin vai arī tad vēl būtu vēlējusies aizskart Fuchsinga lūpas.</p>
                 <p>Protams, ka viņa savas tieksmes nevienam neizrādīja tā kā Līschena ķēķī; vecā mamzele apraka savās novītušās krūtīs savu saldo un sāpinošo noslēpumu. Viņa jau pati ieskatīja, ka tur nekas nevar iznākt. Gan, protams, Fuchsings jau bija vācu cilvēks un par tādu izdevās, bet tik valoda, kā izturēšanās viņu šai mācītai mamzelei nodeva, ka tas nav īsts vācietis. Tur nekā nevarēja darīt! Jau šis vārds «Fuchsings» ar neparastu galotni vien it skaidri norādīja, no kurienes cēlies pats celms. Un tādēļ, ja viņa pati sevi pieķēra pie kādām slepenām domām, ka viņa un Fuchsings — — tā pati pie sevis satrūkās par tādu pārdrošu, nedabīgu iedomu ...</p>
                 <p>Pašam Fuchsingam arī ne prātā nenāca, ka tas, tā sakot, ar visām kājām iekāpis Faustines sirdī, un, ja viņš to būtu zinājis, tad diezin vai būtu par to priecājies. Jā, — viņa labprāt gribēja ar viņu runāties, kad tas nāca un gāja pie «rātsera», bet savas cienības robežas viņa nekad nepārkāpa. Viņai bija izdevība savas simpātijas izrādīt citādi. Viņš tepat dzīvoja sētas mājā, kur Rabemanim bija kopējas istabas, kopējs ķēķis un galds priekš saimes ... Vēl vecākos laikos gan tiklab pie amatniekiem, kā pie tirgotājiem zeļļi un komiji ēda</p>
                 <pb/>
                 <p>kopā ar pašu principālu un viņa ģimeni. Mācekļiem jeb «buršiem» vajadzēja ierasties pie galda pēc tam, kad jau lielie paēduši. Vienkāršiem puišiem un meitām, ja tie vācu dzimuma, bija tiesība ēst kopā ar buršiem, kuri pēc nosacījumiem nekad un nekādā gadījumā nedrīkstēja būt nevācu dzimuma. Bet par smagu un nedzirdētu apvainojumu būtu ieskatīts tas, ja māceklim liktu ēst reizā pie viena galda ar latviešu puisi vai meitu. Šrāgas un nosacījumi prasīja, ka lai «nevāci» no «vāciem» tiktu stingri nošķirti.</p>
                 <p>Šis kopējais ķēķis un galds bija nodots kučiera Kreiļa sievas Grietas pārziņā. Un te nu iznāca tas škandals, ka pēdējā bieži vien neievēroja priekšrakstus un savas nevīžības dēļ vai pat aiz stūrgalvības negribēja taisīt nekādu izšķirību starp buršiem un spīķera un bodes puišiem. Un, ja arī paši apvainotie par to nesūrojās, tad tomēr Faustinei acis bija to redzēt, jo, kas attiecas uz šo saimes ķēķi, tad viņa bija kučiera sievas tiešā priekšniece. Viņa vispār bija Rabemaņa mājturības pārzinātāja, un tik istabas meitai, kā jumpravai vajadzēja priekš viņas trīcēt, izņemot kungu ķēkšu Līschenu, kura bija iekarojusi patstāvību savā departamentā un veco mamzeli ķēķī nepavisam necieta. Bet kučiera sievai vecā mamzele tādu vaļu neuzļāva, viņu pastāvīgi bikstīja un urdīja un it sevišķi uz to lūkojās, ka tikai Fuchsingam būtu viss uz to labāko ... Māte par savu bērnu nevar vairāk rūpēties, kā viņa rūpējās par Fuchsingu, par viņa gultu, par viņa veļu, par to, ka viņam tiktu arvien savs labāks kumoss. Un, tā kā viņai pie tam piemita vēl tāda neteicama īpašība pārāk knapināties un taupīt, tad, kas viņam notika vairāk, citiem no tā paša knapā vēl tika atrauts.</p>
                 <p>Un tad, viņu satiekot, viņa laimīga arvien apjautājās, kā viņš ar savu staciju mierā ... Bet pateicīgu vārdu viņa no tā vēl nebija dzirdējusi.</p>
                 <p>Te jau viņš arī pats nāca, laikam pie cienīgā kunga. Tas bija ceturtās dienas rītā agri (pēc kungu sajēguma) pēc notikušā. Faustine pati piesteidzās viņu ielaist kā jau arvienu, jo te viņai bija patīkama izdevība ar viņu parunāties. Valodas starp viņiem, kā arī starp pašiem kungiem, pats par sevi saprotams, notika vācu valodā.</p>
                 <p>«Labrīt, mamzel Švīchelbein,» viņš ienācis apsveicinājās. «Vai rātseris jau augšā?»</p>
                 <p>«Jau sen, Fuchsing kungs!» Faustine atbildēja. «Rabemaņa kungs ir ļoti darbīgs ... Vakar viņš tik vēlu pārbrauca, bet šorīt jau pats pirmais augšām ... Rēķina, kalkulē, sastāda plānus ...»</p>
                 <p>«Pieteiciet mani!» Fuchsings pārtrauca. «Man jārunā veikala darīšanās ...»</p>
                 <p>«Jaā?!» Faustine draudzīgi iesaucās. «Jūs arī esat ļoti darbīgs, Fuchsing kungs ... Rātseris izteicies, ka jūs esat viņa labā roka ...»</p>
                 <p>Fuchsings līgsmi nodrebēja. Pret atzīšanu veikala lietās viņš bija ļoti jūtīgs, ko, ievērojot viņa vienaldzību pret Faustini, nemaz nevarētu domāt. «Zināms,» viņš apzinīgi sacīja, «otra cilvēka jau viņam tāda nav, kas tā varētu visu izpildīt kā es. Preces iepirkšanu, brāķi, ekspedēšanu, kasi ... kā un kur vien vajadzīgs ... Tātad jūs zināt, ka rātseris par mani labi izteicies?»</p>
                 <p>«Bet nu vislielākā mērā!» Faustine apgalvoja. «Apropos, kā tad jūs no savas puses? Kā jūs esat mierā ar savu staciju? ... Es domāju galdu un gultu ...»</p>
                 <p>«Nu, ko tur teikt, jaā,» — viņš vienaldzīgi paraustīja kamiešus. «Ir tā kā kuru reizi . ..»</p>
                 <p>Mamzele pietvīka. Tad tik vien viņam bija ko teikt ... Viņa biezā āda no vispārējas apkopšanas tātad vēl nemaz nejuta, cik mīkstas viņas rokas ...</p>
                 <pb/>
                 <p>«Rupjš klucis,» viņa pie sevis sirdījās. Bet viņam to neizrādīja un turpināja tikpat laipni: «Vai tā sieva arī diezgan labi izvāra?»</p>
                 <p>«Izvārīts ir diezgan labi, bet dažureiz pats tas vārāmais ir ļoti vārgs!» Fuchsings attrauca. «Nereti pats vilks tur var zināt, vai tā ir zupe vai kas tas ir ... Citreiz, kad esam mazāk pie galda, ēdiens ir diezgan labs ... Arī par veļu man nav ko iebilst ... palags arvien tīrs, spilvenu pārvelkamais. Bet tie jaunie cilvēki skumdē, ka viņiem veļa par daudz savazāta. Tie taisās sūdzēt rātserim ir par ēdienu, ir par veļu ...»</p>
                 <p>Faustine jutās ķerta ... skaņi un vēlīgi viņa ieklepojās. «Tie bauerjunges to iedrošinās! ... Ielien svešā ādā, sagroza vārdus, izliekas lieli vācieši, bet kužas vien ir ... Priekš viņiem viss tas vēl daudz par labu. Vai tie ko labāku redzējuši?! Joki vien ...»</p>
                 <p>«Te nav runa par bauerjungiem ... mēs visi esam vāc' cilvēki!» Fuchsings asi attrauca. Arī viņš jutās aizskarts pie savas šķiras goda. «Ja man būtu jāēd un jālozē kopā ar bauerjungiem, es nevienas dienas pie Rabemaņa ilgāk nedzīvotu ... Bet kā jūs apejaties ar vāc' cilvēkiem?! ... Pēc veciem Rīgas nosacījumiem saimei pat lasi nedrīkst dot vairāk kā četras reizes nedēļā, bet jūs mums dodat siļķi ne tikai četrreiz nedēļā, bet divreiz dienā. Siļķe, siļķe, arvien tik siļķe, veca šmalce, saglumējis speķis ... tīra cikoriņu kafeja ar vakardienas rundstiķiem! ... Par ko jūs mūs īsti turat?! Tīrais kauns priekš Rabemaņa firmas ... kauns, es saku ...»</p>
                 <p>«Bet, Fuchsing kungs!» Faustine viņu nesaprazdama uzlūkoja. «Vai tad jūs par sevim arī to varat sacīt?! ...»</p>
                 <p>«Par sevim vai kā, bet vāc cilvēkam vajag to, kas viņam pienākas,» viņš cieti noteica. «Mēs neesam nekādi bauerjunges, to lieciet vērā ... Lūdzu mani pieteikt kungam! ...»</p>
                 <p>Kad viņa vēl vilcinājās un gribēja vēl ko izskaidroties, viņš pats pieklauvēja un iegāja pie «rātsera».</p>
                 <p>«Ā, Fuchsings, labrīt, labot!» rātseris viņu saņēma, pacēlis acis no saviem rēķiniem. «Nu, jūs šodien beramo lādēsiet. Vai zirgus esat pietiekoši apstellējuši?»</p>
                 <p>«Labrīt, Rabemaņa kungs!» komijs pietika pie atbildes. «Ir kādu trīsdesmit gabalu no Kazaka, Bārta un mūs' pašu ...»</p>
                 <p>«Nu, vai pietiks? Stīmeris guļ pie pils, jāpieved no Tilta gala un arī no Bujāniem ... Jā, redzat, Fuchsing, agrāk mēs ar saviem zēģelniekiem varējām dzīvot aprausušies, lādējām tos nedēļām. Bet stīmeris negrib gaidīt ne trīs dienas ... guļamnaudu prasa 400 rubļu dienā ... Jā, jā, nav vairs mūsu vecie, labie laiki ... tagad arī mums, rīdziniekiem, pienācis suta un elektrības gadu simtenis. Tādēļ ar preces piedošanu pastarājieties, lai kapteinis neceļ pret mums protestu.»</p>
                 <p>«Nav tik bailīgi!» Fuchsings attrauca. «Neesam jau vieni, citās lūkās ber citas firmas ... Vai tad nu pirmā reiza!»</p>
                 <p>«Jā, jā, Fuchsing, jūs jau to lietu izvadīsiet kārtībā ... Ko es jums gribēju sacīt —? Jaā — Uzpīpojiet cigāru, Fuchsing ...»</p>
                 <p>Komijs nelikās divreiz sacīties. Viņš zināja, ka tad principālam labs prāts vai arī tas viņam uztic tad kādu intimu lietu.</p>
                 <p>Arī rātseris vienu uzpīpoja. «Fuchsing, jūs atceraties, es jūs vakar lūdzu pieiet pie Švarcenava Klostera pagrabā ...»</p>
                 <p>«Aha, dēļ tā jaunā cilvēka, ko jūs tur ieteikuši vietā,» komijs pasteidzās atbildēt.</p>
                 <pb/>
                 <p>«Jā, itin pareizi, jaunā cilvēka, kuru man kāds draugs iz Dobeles apkārtnes, kāds barons, kad pie viņa biju medībās, ieteica un lūdza, lai viņam pagādājot kādu vietu —»</p>
                 <p>«Švarcenavs ar viņu pilnīgi mierā, esot apķērīgs un mudīgs zēns,» Fuchsings viņu pārtrauca. «Ar to valodu gan tā pagrūti ejot ... kļūdījoties arī šur tur, kā jau nu iesācējs ... bet citādi visādi acīgs un vērīgs puika ...»</p>
                 <p>«Nu redzat, tātad itin lietojams cilvēks!» rātseris ar manāmu prieku sacīja. Un gluži bez kļūdu — nu jā, neviens jau kā meistars nenokrīt no debesīm. Kā kādreiz var dabūt itin derīgus cilvēkus ... Mums jau arī tādu vajadzētu, darba pienāk arvienu vairāk klāt ...»</p>
                 <p>«Ja mums veikala apgrozījumi tā arvien iet plašumā kā tagad, tad mums ļoti daudz cilvēku no jauna būs vajadzīgs,» Fuchsings paskaidroja. «Bet katru govujāni mēs arī nevaram lietot ... Pie mums vajag lietu prast ... vajag mācīties ...»</p>
                 <p>«Jā, jā, kā jau teicu, mācīties,» rātseris piebalsoja. «Neviens kā meistars nenokrīt no debesīm ... Hm, hm — —»</p>
                 <p>Viņš gluži pret savu paradumu sāka domāt un prātot un aizmirsa pavisam, ka te klāt Fuchsings, kurš nevar kavēties vairs nevienu minūti ... «Vai rātserim vēl kas sakāms?» pēdējais beidzot atgādināja.</p>
                 <p>«Ak tā, Fuchsing, nē, vairāk nekas!» Rabemanis ātri attrauca. «Centīšos pirms biržas ierasties kantorī, bet, ja neesmu, nu — jūs jau zināt ...»</p>
                 <p>«Labi, izdarīsim ... uz redzēšanos!» Fuchsings izsteidzās pa durvīm, atstādams rātseri prātojot un pārdomājot savus plānus ...»</p>
                 <p>Faustine, it kā būtu uzglūnējusi, stājās atkal komijam ceļā ... «Fuchsing kungs, vai jūs par to sūdzējāt Rabemaņa kungam?» viņa to piepeši pārsteidza.</p>
                 <p>Viņš nospļāvās un īgni viņu uzlūkoja, it kā gribēdams sacīt: «Ko tā te pinas pa kājām ...» «Citā reizā, citā reizā!» tas skarbi iesaucās. «Tagad nav vaļas, mamzel!»</p>
                 <p>Aizskarta Švīchelbein mamzele noskatījās viņam pakaļ. «Varētu gan viņš ieņemties vairāk pieklājības pret dāmām!» viņa nodomāja. «Ko nu no mužika izdabūsi? Bauer bleibt Bauer, kannst ihm kochen süß oder sauer!» (Zemnieks paliek zemnieks, var viņam vārīt saldu vai skābu.)</p>
                 <p>Viņai ļoti gribējās uz kā izlaist savu īdzību un tā savu sirdi atvieglot. Laika viņai bija, jo viņas audzēknis Kuniberts vēl nebija modināts ... Viņa tādēļ devās uz ķēķi «pacankoties» drusciņ ar Līschenu.</p>
                 <p>Pēdējo viņa visvairāk kaitināja ar to, ka runāja ar viņu lauzītā latviešu valodā, līdz ar to neieskatīdama viņu par tādu, kas ir vāciete un saprot pa vāciski. Līschenai tas bija sāpīgs dūriens sirdī. Šo izaicinājumu viņa tomēr likās neievērojam un atbildēja, cik jau nu prata pa vāciski ...</p>
                 <p>«Lieschen!» Faustine, ķēķa durvīs iespriedusies, uzsāka. «To putning, kur agar no rīt uzceļ, agar to knābing slauk! Rahtsherr visu rīt ir pie darb' ... vai't priekš ving ir gatav vien silt gābelfrīštik? ...»</p>
                 <p>«Weiß nikt!» Līschena atcirta. «Herr Rahtsherr aben nicht geleutet ...»</p>
                 <p>«Aber jums tok vajag turēt in Bereitschaft!» Faustine pamācīja. «Kad ving zvan, tad ir jādod uz gald ...»</p>
                 <p>«Werde gleich machen bifštik in Zitronen zauce,» Līschena sacīja.</p>
                 <p>Ļauns prieks pamirdzēja aiz mamzeles raga brillēm. «Soose, to sak par vācisk ... Līschen, jūs dikt švach par vācisk runēt ... ach, loht mizerabel! ...»</p>
                 <p>«Das ist mein Zake,» Līschena strupi atcirta, nevēlēdamās šo jautājumu tuvāk aizkustināt.</p>
                 <pb/>
                 <p>Bet Faustine neatlaidās. «Kas jau to īste vācēt nav no dzimšen,» viņa skaidroja, «tas to vāc izrunāšan un gramatik grūt var izmācīt ... Unteutsche erlernen das deutsche nie ...»</p>
                 <p>Līschenai jau bija mēles galā: «Nu, es runāju gan daudz labāki pa vāciski nekā jūs pa latviski.» Bet to sacīt nebūtu bijis gudri, jo tā būtu atzīšanās, ka viņa patiešām īsta rupja latviete. Viņa noprata it labi, uz ko mamzele izgāja. Tomēr arī viņas interesē bija nesaprast latviski un ar to pierādīt, ka viņa ir kas vairāk ...</p>
                 <p>Faustines jaunkundzi viņa atkal varēja kaitināt caur to, ka viņa no savas puses lauzīja latviešu valodu vēl nežēlīgāk par to, itin kā viņa savā mūžā nekad nebūtu pratusi latviski.</p>
                 <p>Kad Faustine viņai vēl ko gribēja skaidrot par vācu valodas dabu un likumiem, viņa tai asi atcirta: «Vai't jums ar man ir kas geschäftlich? Aber tad āter... Man loht maz laik' ...»</p>
                 <p>Faustine nobāla un piesārta ... šī persona uzdrošinājās runāt ar viņu tādā tonī. «Fuchsing sūdzas pie Rahtsherr, ka špeiz nav riktīg izvārīt —»</p>
                 <p>«Nav man darīšen!» Līschena atcirta. «Priekš Fuchsing špeiz tiek vārīt pēc jūs recept ...»</p>
                 <p>«Līschen, tā jūs nerunē, es jums verbīte!» mamzele kā odzes dzelta iesaucās ... «Jums vajag lūkot pakaļ to kučer sēv, ka viņ to labāk izdar ...»</p>
                 <p>«Mamzel Švīchelbein, tā jūs nerunē, es jums ar verbīte!» Līschena deva viņai atpakaļ. «Es ir ferantvortlig tikai par to, kas notiek iekš man ķēķ, par cit neko! Tikai še es vār , kamēr es dien pie Rabeman ... ka es vairs nedien, lait nāk un vār' cit ...»</p>
                 <p>Faustine saprata it labi, uz ko tas bija mērķēts ... uz viņas nesekmēm vārīšanas mākslā. Kur Faustine vien savu roku piedūra, tur vislabākais materiāls viņai zem rokām pārvērtās par lacekli ... Tā bija viņas vārīgā vieta. Savā mūžā viņa vēl neko gardu nebija pagatavojusi ... Šīs labās īpašības viņai trūka ... citādi viņa būtu bijusi pati pilnība.</p>
                 <p>«Ne tik vēn kā uz vārīšen, jums arī citād ķēķ būs turēt iekš ordnung,» viņa valdīdamās sacīja. «Viss, kas uz higienisch ... Hinsicht, ka kupfertrauk būt blank pucēt ...»</p>
                 <p>«Gar man kupfertrauk jūs degun nav nekād daļ!» Līschena atcirta. «Uzrādiet man to mazāko unordnung ... parādiet man to! ...»</p>
                 <p>Mamzele blenza, ka viņas acis vai urbās cauri raga brillei, gribēdama ko sliktu ieraudzīt ... «Ir tokš!» viņa beidzot gavilēdama iesaucās. «Redz't šito zaļ flek!»</p>
                 <p>«Vai zin't, mamzel Faustine, — jums varbūt to ac ir zaļ, ne man kupfertrauk!» Līschena pikti atšņāca... «Nebāz jūs sav degun, kur jums nevajag... jums citād viņgš nolūzīs... Es te esmu ferantvortlig, es!» viņa sita pie krūtīm ... «Ja es te vairs nebūš, tad lai nāk cit ... vār un rīkojas ... Mamzel Švīchelbein ... lūdzu, nekavējat man ...»</p>
                 <p>Viņa rādīja uz durvīm, un Faustine zināja, ka viņai jāatkāpjas. Šādi strīdi jau starp viņām nenotika pirmo reizi, bet izdarīt tur nekā nevarēja! Tikpat kā citkārt Frine, apzinādamās savu skaistumu, nostājās priekš saviem tiesnešiem, tāpat tagad Līschena, apzinādamās savu vārīšanas mākslu, nostājās priekš saviem kungiem. «Lai nāk cita un rīkojas labāki,» tas bija sauciens, kas it visu namu nobiedēja, un tika darīts viss, lai Līschena paliktu atkal atpakaļ. Un tādēļ viņa vēl tikai no cienīgās atļāva sev ko teikt, bet ne zem kādiem apstākļiem no kaut kura cita ...</p>
                 <pb/>
                 <p>«So eine Person!» Faustine, iedama projām, norūca, kas no viņas puses bija domāts kā neizsakāms apvainojums. Līschena viņai nepalika parādā un pie sevis norūca: «Vecs spoks! ...»</p>
                 <p>Pagāja labs brīdis, kamēr Faustine atkal pilnīgi atdabūja savu gara līdzsvaru. Viņai bija savi pulveri, ko tā tādās reizēs ieņēma, un tie ļoti labi noslāpēja errastības. Tad viņa izstaigāja pa visām svabadām istabām, pārlaida skatienu pār rokoko stila mēbelēm, pie kam istabas meita pie uzkopšanas dabūja dzirdēt dažu labu pamācību. Un, tā kā te nebija nekādu pretrunu, bet tā noklausījās uz viņu ar to vislielāko cienību, tas darīja Faustinei ļoti labi, tā ka beidzot galīgi apmierināta tā varēja doties pie Kuniberta, kurš bija jau apģērbts un uz viņu gaidīja.</p>
                 <p>Ar glītu un labi iemācītu «kratzfūßchenu» tas sagaidīja savu skolotāju. Priekš saviem gadiem Kuniberts bija diezgan prāvu augumu, brūnām acīm un matiem, kas pakausī nokarājās pār pleciem, bet priekšā nocirpti īsi. Melna samta blūze ar ādas jostu pa vidu un lielu, baltu, robotu krāgu pār kamiešiem atgādināja rātskunga kostimu no septiņpadsmitā gadu simteņa. Glīts puisēniņš; paklausīgs un rātns, taisīja savus «kratzfūßschenus» tiklab priekš augstiem, kā zemiem, tāpat kā pret sava tēva viesiem, kā kučieri Kreili, ko Faustine viņu nevarēja atradināt. Lūk, mazais Kuniberts bija pārāk konsekvents un neizprata vēl tik tuvu tās starpības starp tiem augstiem un zemiem, starp vāciem un nevāciem. Bet nu katru dienu tas viņam tapa skaidrots.</p>
                 <p>Pirms viņam bija jāiztura pārbaudījums par vakar uzdoto uzdevumu, tikai tad viņš drīkstēja redzēties ar papu un mamu un nodot viņiem savu «labrītu».</p>
                 <p>Eksāmens šoreiz pastāvēja no lasīšanas atmēģinājuma; Kunibertam vajadzēja tekoši nolasīt vakar uzdotos pantus. Faustine lasāmos tekstus mēdza izraudzīt tādus, kas varēja modināt īsta baltu patriota jūtas. Kuniberts lasīja skaņā balsī, rūpīgi uzmanīdams, ka tikai nepāršaujas:</p>
                 <p>«Das Land den Teutschen geben ist </p>
                 <p>Vor vielen hundert Jahren» utt.</p>
                 <p>Tā bija dieva dziesma, kas agrāk tikusi dziedāta vācu baznīcā un izteica, ka pats dievs vāciešiem devis Baltiju kā agrāk jūdiem apsolīto zemi. Tikai, diemžēl, vieni, kā otri nav bijuši bez savu grēku ... Arī baltvāci dzīvojuši pārāk daudz priekos un līgsmībā, nav izpildījuši savus pienākumus pret zemi, kas tiem no paša dieva uzticēta. Mamzele mazajam Kunibertam to visu apskaidroja ... Vāciešiem nekad un nekādā gadījumā nebūs atsacīties no savām pirmdzimtām tiesībām par lēcu virumu. «Was du von deinen Vätern geerbt, erwirb es, um es zu behalten ...» (Ko no saviem tēviem esi mantojis, to iegūsti, lai to varētu paturēt.) Baltijas vācietim vajag būt tikumiskam, dievabijīgam, lojālam, bet tomēr aizstāvēt savas intereses. Viņam nebūs aizmirst arī savus latviešu kalpus un dienestniekus, gādāt par to, ka tiem būtu maize, viņu stāvoklim piemērota. Jo viņš ir prāta būte, kam šī zeme uzticēta ar visiem iedzimtiem ... «Vai tu saproti, mans mazais draugs?» viņa beidzot noprasīja.</p>
                 <p>«Jā!» Kuniberts rātni atbildēja, jo viņš nedrīkstēja nesaprast.</p>
                 <p>«Nu, tad iesim pie papa uz labrītu!» Faustine noglaudīja viņa vaigu. «Allons, mon bijou!» (Iesim, mans dārgums.)</p>
                 <p>«O, mans dēls!» Rabemanis joviali sauca pretim, kad Kuniberts cienīga attālumā taisīja «kracfusi» un sacīja: «labrīt, papa! ...» «Nāc šurp, mans zēn, nāc šurp,» viņš to noskūpstīja un sirsnīgi kratīja pretim sniegto roku. «Tu arī
                 jau augšā ...»</p>
                 <pb/>
                 <p>«Esam jau savu lekciju uzteikuši, tātad jau strādājuši!» Faustine, kā jau paradusi, sacīja pilnu muti un krūti, kamēr Kuniberts ar cienību un taktu saņēma sava tēva glāstus, pieglauzdamies pie viņa ceļa. Bet ne atkal pārāk elementāri, nepārkūsādams no prieka un ķepurodamies, kā tas daždien pie bērniem parasts ...</p>
                 <p>«Jā, jā, jūsu cītība ir atzīstama, mamzel Švīchelbein!» Rabemanis sacīja. «Bet lūkojiet attīstīt manam puisēnam vairāk dzīvības, vairāk elementāras straujības ... Es domāju, ka viņam tā jau iedzimta, bet jūs, man šķiet, viņu pārāk novīlējat ... iespiežat viņu pārāk konvencionālās formās ...»</p>
                 <p>«Rabeman kungs!» viņa to pārmetoši uzlūkoja. «Es taču domāju, ka man nav jāskolo kāds amatnieka vai sīkpilsoņa tips? ... Kunibertam būs reizi jāstaigā tēva pēdās ...»</p>
                 <p>«Itin pareizi!» Rabemanis attrauca. «Bet tirgotājam taisni vajag būt dzīvam. Še klusas un atturīgas dabas neder ...»</p>
                 <p>«Es te paturu acīs to apstākli, ka lai Kuniberts dienās būtu cienīgs reprezentants savai tēvu pilsētai!» Faustine svinīgi sacīja. «Tas pašiem pirmiem un labākiem, par kuru vācu dzimumu ne drusciņ nav jāšaubās, tiek uzlikts par svētu pienākumu. Kādēļ ļaudis jūs tagad dēvē par «rātsherru», Rabemaņa kungs? Tautas balss ir dieva balss! Katru brīdi jums jābūt gatavam, ka varat šo pienākumu uzņemties. Un tāpat arī kā īstam patriotam jābūt uz to gatavam dienās Kunibertam!»</p>
                 <p>Rabemanis paraustīja kamiešus. «Blakus lieta! Ir liels jautājums, vai pēc desmit gadiem mums vēl maz būs tāda rāte? Jūs taču redzat, ka mēs dzīvojam reformu laikmetā. Viss tiek pārvērtēts ... visa vecā vietā stājas jauns ...» </p>
                 <p>Faustine viņu sodoši uzlūkoja. «Īsts baltu patriots tā nedrīkst domāt. Īstam baltam vajag būt nomodā, lai tiktu uzturēta kontinuitāte, lai zemes iekārtai paliktu viņas īpatnības un savādības, kuras līdz šim bija izrādījušās par noderīgām. Un, ja arī notiktu tas, ka pati iestāde mainītu savu ārējo formu, rātes vietā stātos pēc nosaukuma kāda cita iestāde, tad taču viņas kodolam vajag palikt tam pašam. Viņas sastāvā vajag ieiet tik pārliecinātiem, īstiem baltu vīriem ... Par to baltu patriotiem ir jābūt nomodā! ... Un mums, sievām ... mūsu pienākums ir audzināšanu nostādīt tā, ka lai jaunā paaudze būtu mobilizēta uzturēt kontinuitāti tālāk ... Atļaujos aizrādīt, Rabemaņa kungs,» — un to viņa sacīja ar sevišķu uzsvaru, — «savus audzināšanas principus esmu jo pamatīgi pārrunājusi ar cienīgo kundzi un jūtos pagodināta, ka viņa man piekrīt it visos sīkumos ...»</p>
                 <p>«Nu jā, labi, var jau būt, bet es domāju —» Rabemanis gribēja vēl ko teikt, bet apklusa. Ja jau mamzele atsaucas uz šo instanci, tad viņš redzēja, ka tiepšanās ir velta, jo «sieva» no savas kontinuitātes neatkāpsies ne par collu. Viņš tādēļ mēģināja aizvirzīt valodu uz citām lietām.</p>
                 <p>«Nu, kā vispār ar manu Kunibertu esat mierā? ... Vai viņš labi mācās ... uzmana ...?»</p>
                 <p>«Viņa čaklums pie mācībām man ir jāmin ar uzslavu,» Faustine pasteidzās atbildēt. «Bet pie uzvešanās un vērības ir ko piezīmēt ... Viņam it kā būtu iedzimts — — tīri brīnums, ievērojot taču, ka vecāki īsti baltu patricieši, — viņš nevar iemanīties tās starpības starp dažādiem ļaužu slāņiem. Viņš visiem taisa «honeurus» vienādi, tik jums, kā man un prastiem latviešu cilvēkiem ...»</p>
                 <p>«Džentelmens!» Rabemanis smaidīdams piebilda.</p>
                 <p>«Viņa džentelmenisms iet par tāļu,» Faustine turpināja. «Pat ar Kreiļa dzimtu viņš nostājas uz vienādas pakāpes. Pret kučieri un viņa sievu tas vienmēr </p>
                 <pb/>
                 <p>tik dziļi paklanās kā pret kādiem grandiem, un ar viņu dēlēnu — man gluži nesimpātisku radījumu, kura gaišie linu mati savēlušies lēkšķainās sprogās kā jēram — tam tiecība rotaļāties kā ar sevis līdzīgu. Cik viegli viņš pie tam var dabūt izsitumus un kustoņus. Man pastāvīgi viņam jāatgādina šī kļūda, un es negalvoju, ka, bez uzraudzības atstāts, Kuniberts nebūs atkal sastopams šī bauerjunges sabiedrībā ...»</p>
                 <p>Tirgotājs, pieri saraucis, domīgi nolūkojās. «Es, kā zināt, tādās lietās esmu liberāls ... Pirmkārt, mēs taču dzīvē nekur nevaram izsargāties no pieskaršanās ar mazākiem ļautiņiem ... bez tam, man šķiet, Kreiļi ir diezgan tīrīgi ļaudis ... Otrām kārtām, Kuniberts, ar šādu biedri satiekoties, manto to, kas viņam vēlāk var ļoti noderēt, proti, viņš iemācās latviešu valodu ...»</p>
                 <p>Mamzele nicinoši noraustīja kamiešus. «Ko viņam šī bauru valoda var līdzēt?! Tanī taču nekādas dziļākas domas nav iespējams izsacīt! ... Bet jūs ļoti maldāties, ka arī to viņš varētu mācīties ... Tas puika pats neprot latviski! ...»</p>
                 <p>«Ko jūs sakāt!?» Rabemanis viņu neticīgi uzlūkoja.</p>
                 <p>«Bet neviena vārda!» Faustine turpināja. «Mūsu Kuniberts no Līschenas — kaut arī tā citādi gluži neciešama persona — ir iemanījies daudz vairāk. Smieklīgi patiešām! ... Kādēļ viņi savu puiku nodevuši vācu skolā? Es domāju, zirgi taču it labi saprot pa latviski. Priekš sarunāšanās ar tiem šī valoda tiešām noderīga. Es viņam jautāju pa latviski, kā viņu sauc, viņš ieplēš muti! Kuniberts mums nāca par tulku, un viņš man tad atbildēja pa vāciski: Edelberts! ... Nu, ko jūs domājat, — «Edelberts!» ... Es tad tai mātei sacīju: «Vai tad jūs savu puiku nevarējāt krustīt par Pēteri vai Miķeli, kā pienākas, ko jūs ākstāties? ... Ja jūs savu bērnu saucat par Edelbertu, kā tad kungiem savus bērnus būs saukt?!»»</p>
                 <p>«Hahaha,» Rabemanis iesmējās, uzķerdams to lietu no jautrās puses.</p>
                 <p>«Es saku: brauks viņš par kučieri, kungs uzsauks: Ē Edelbert, panāc šurp! ... Vai jums pašiem nemetas kauns, to iedomājoties?! ... Un ziniet, šī persona man atcērt: Lika drusku pagaidīt, ka mans Edelberts jums brauks par kučieri! Par ko tad viņam vācu mēle? Un, kad jūs redzētu, kādas bildes viņš taisa ... No viņa iznāks kunstmāleris! ... Bet, mīļā sieviņ, es saku, viņš taču ir dzimis latvietis! ... Kas tad, ja viņš dzimis latvietis, tā atbild, vai tādēļ viņš nevar būt vācu jaunskungs? ... Āre, mūsu cienīgā, — tāda pat pastalu francūzis kā es ... muižas modernieka meita ... kopā augām ... Bet tagad viņa ir lielmāte ...»</p>
                 <p>«Jā, jā, šī sieva ar savu pārāk lielo vaļsirdību sacēlusi pie mums lielus sarežģījumus,» Rabemanis ieminējās. Un, kad Faustine viņu uz tam svešādi uzlūkoja, tas pasteidzās piebilst: «un pie visa tā nav ne vārdiņa patiesības ...»</p>
                 <p>«Protams, ka nē!» Faustine apmierināta piebilda. «Un tādēļ cienīgai kundzei jādabū gandarījums. Pie rata ar viņiem ... jūs dabūsiet citus ļaudis! ... Cik tādi kužas viltīgi: Edelberts ... kunstmāleris ... un, ja nu viņš vēl runā vāciski, kas tad lai vēlāk pasaka, ka viņš tikai bauris?! ... Neviens to nevar pateikt ... Tāpēc tad arī dzimtas vācu aprindas pastāvīgi apdraudētas no šādiem iebrucējiem un parvenijiem, kas tad tajās vēlāk uzmetas par vidutājiem, samaitā vecos tikumus un uzskatus ... Nē: katram jāpaliek savā kārtā, kādā tas dzimis ... tas ir taisnības prasījums, un tādēļ vajadzētu likuma, kas šo taisnības prasījumu apsargā ...»</p>
                 <p>Rabemanis bija savilcis pieri dziļās grumbās un it kā aizskarts iesaucās: «Tātad, pēc jūsu domām, dzimis latvietis būtu sodāms, ja tas dzīvē top par</p>
                 <pb/>
                 <p>vācieti! ... Nē, mana mīļā! Tāda likuma mēs mūsu dienās vairs nevaram dabūt ...»</p>
                 <p>«Atļaujiet man aizrādīt,» Faustine pastāvēja: «es par šo jautājumu esmu izrunājusies ar Rabeman kundzi ... Viņa piekrīt šādam likumam it visos sīkumos — —» «Labi jau, labi!» Rabemanis viņu steidzīgi pārtrauca. «Bet nu atvainojiet, man drīzi jāsteidzas uz biržu! ... Vai manas brokastis gatavas? Pirms tomēr es vēl gribētu drusku parunāt ar Hildegardis ... vai jūs varbūt palūkotos — — Nē, nē, es pats ... pārliecināšos pats! ... Lūdzu, neuzkavējieties ... turpiniet savu atzīstamo audzināšanas darbu, tikai mazliet liberālākā garā ... Mana uzticība jums ir ... Un tu, mans zēn,» viņš glaudīja Kuniberta galvu, «audzi tu man brašs un liels ... liels ... liels ...»</p>
                 <p>Ar to Faustine bija atlaista ... Kuniberts vēl pataisīja savu iemācīto paklanu, tad viņi abi aizgāja ... Rabemanis it kā uztraukts soļoja pa kabinetu šurpu un turpu un brauca ar roku caur matiem un bārzdu. Jā, ar Hildegardis ... viņam vajadzēja runāt ar savu sievu... Bija pats pēdējais brīdis ar viņu izlīgt ...</p>
                 <p>Kā zaglis viņš izlīda pa durvīm, izgāja salonam tik klusi cauri, ka nesadzirdēja ne soļu, un beidzot lēni pieklauvēja pie cienīgās buduāra, pusbalsī saukdams: «Hildegardis!»</p>
                 <p>Trīs dienas viņš bija velti saucis šos vārdus ... nesagaidījis nekādas atbildes, aizgājis pie saviem ikdienas darbiem, ar viņas neredzējies ... Šoreiz viņš sadzirdēja aiz durvīm tikpat maigi un saldi pusbalsī: «Georg!» ...</p>
                 <p>Tātad šoreiz viņam uzsmaidīja cienīgās žēlastība ... viņš drīkstēja ieiet. — — — — —</p>
                 <p>Aiz nolaistiem loga priekškarīem zilgans krēslums pilns saldas vijolīšu un odekolonjas smaržas. Tā plūst tur no samērcētā un vairāk kārtām saņemtā baltā plīvura, kas kundzei pie vaiga. Puķainā rīta uzvalkā viņa atgūlusies uz atzveltnes un cieš savas sāpes ...</p>
                 <p>Rabemanis piesēdās pie viņas uz vēl brīvās maliņas un saķēra viņas mīksto roku, kuru viņa tam labprātīgi sniedza uz skūpsta. «Kā tev iet, mana mīļā? ...»</p>
                 <p>Saldsmaržas krēslumā šie vārdi atskanēja vēl jo siltāki un mīkstāki ... Viņas siltā roka, kuru viņš turēja savējā, iedrebējās ... «Nu, drusciņ mitējies,» viņa pasmaidīja. «Tu zini, ka nervozas galvas sāpes mani arvien moca, kad aizskartas manas estētiskās jūtas vai man bijušas kādas nepatikšanas ...»</p>
                 <p>«Mana nabaga cietēja,» viņš skūpstīja viņas pirkstus. «Vienīgais līdzeklis pret to, ja ir vienaldzīgāks un neņem visu tik ļoti pie sirds. Visas šīs dienas esmu bijis par tevi nopietnās rūpēs ...»</p>
                 <p>«Labais Georg!» viņa dvesa. «Tad patiešām tu tik ļoti interesējies par mani ... domāji tikai par mani? ...»</p>
                 <p>Viņa to izteica tādā tonī, ka Rabemanim bija grūti izprast, vai viņa domā nopietni, vai arī aiz šiem vārdiem slēpjas smalki aizsegta ironija. Apjucis viņš to uzlūkoja. «Mīļais bērns, kas tas par jautājumu? Vai tev var būt mazāko šaubu, ka tu man esi mīļa un dārga?»</p>
                 <p>Viņa to kādu laiku mēmi uzlūkoja, tad rūgti iesmējās. «Ja nu tas viss iziet placī... tieku nostādīta par nevācieti, kas iespiedusies vācu aprindās ... morāliski iznīcināta ... padarīta neiespējama ... On, oh, manām draudzenēm nu būs tagad viela! ... Un pie tam es rauju arī tevi līdzi bezdibenā ... jo visa tā blamāža jau krīt arī uz tevi, mans mīļais ...»</p>
                 <p>Viņa apsedza vaigu, turēdama rokās mutautiņu.</p>
                 <p>«Ak tu mana sirsniņ, par ko viņa bēdājas!» Rabemanis jautri iesaucās. «Par</p>
                 <pb/>
                 <p>visām lietām, — es tur neticu ne vārda! ... Mans dievs un tēvs ... pats gudrākais cilvēks jau var maldīties, kur nu vēl muļķa vienkārša sieviņa ... Viņai varbūt tā liekas, bet tā nav ... Un kas attiecas uz to puiku —»</p>
                 <p>«Tas puika vienkārši uzsūtīts, lai mūs šikanētu ... lai vilktu visu šo lietu plašumā ... Jā, jā ...»</p>
                 <p>«Tu domā?! ... Bet, ko tā sieva saka, tur es neticu ne vārda ...»</p>
                 <p>«Tu jā, — tu netici!» cienīgā piecēlās sēdus. «Bet mūsu vadošās aprindas? Ja viņas to lietu sāk tuvāk iztirzāt?! ... Georg, vai esi apdomājis, kādas tur var celties sekas ...»</p>
                 <p>«Nu, nu, neskatīsimies jau tik tumši,» viņš attrauca. «Nedarīs nekā ... sargāsies rakņāties! ... Ja gribi stingri izmeklēt, kurš vācietis no dzimumu dzimumiem — deviņas desmitās daļas no mūsu smalkās sabiedrības kļūtu neiespējamas ... Šinī ziņā mēs visi esam kaunīgi grēcinieki un labprāt viens otra grēkus piedodam ...»</p>
                 <p>«Bet, ja pret kādu saceļas šis lielais grēcinieku bars, tad tas ir pazudis, mans mīļais Georg. Ir uzstādīti stingri atklātības likumi par to, kas pienācīgi un nepienācīgi ... tie mums ir jācienī. ..»</p>
                 <p>«Pilnīgi pareizi! Atklātības balsis mūs pilnīgi var iznīcināt, it sevišķi šinī pilsētā ar šauro iesmupilsonisko atmosfēru ... Mums jārēķinās, ka tiekam ar šīm atklātības balsīm galā. Bet otra lieta, ko mēs paši par sevi domājam un kā iztiekam ar savu sirdsapziņu. Un te nu katrs ķer cieti savu laimi, kur viņš to dabū, neskatoties uzstādītās «pieklājības» normas ...»</p>
                 <p>It kā sabijusies par viņa pārdrošo valodu, viņa to nesaprazdama uzlūkoja. «O nē, mans draugs! Ar savu subjektivo spriedumu mēs nedrīkstam atkāpties no vispārības uzstādītām normām. Viņas ir tas tikumiskais pamats, kas satura visu mūsu sabiedrību ... viņas mums jārespektē ...»</p>
                 <p>Rabemanis sērīgi pasmaidīja. «Es daudz ko savā mūžā esmu darījis, kas pēc šīm uzstādītām normām nav nedz pienācīgi, nedz tikumīgi, bet pie sevis to neesmu ieskatījis par kādu grēku ... Taisni otrādi, — grēks būtu bijis, ja es to nebūtu darījis. Piemēram, tu, mana laime ... tu, mīļā sirds — — — Kā tad būtu bijis, ja es būtu respektējis šīs atklātības normas: «nē, to nevar, tā nedrīkst!» Es tevi ieguvu, kad biji vēl cita vīra laulāta sieva, kaut arī slima un nedziedējama vīra ... Vai atceries mūsu pirmos laimes brīžus Visbadenē? Vai atminies ...»</p>
                 <p>Laimīga viņa pieglauda savu galvu pie viņa krūtīm. «Jā, jā ... to neaizmirst ... to nekad neaizmirst ...»</p>
                 <p>«Kas mani pirmo reizi ar tevi iepazīstināja, bija tavs nelaiķis vīrs Žorels,» Rabemanis turpināja. «Ir brīnišķi un neizprotami, ka cilvēks uz cilvēku var darīt tādu iespaidu kā tu toreiz uz mani. Mana sirds iededzās uz tevi pirmā acumirklī ... Tu biji tik kautra un atturīga ... cīnījies ar parastām normām. Nekad tu nebūtu kļuvusi mana, ja es, tāpat kā tu — — Bet es ņēmu savu laimi, un ar savu sirdsapziņu es tiku galā. Mēs nevarējām viens bez otra dzīvot, un citādi tas nevarēja būt...»</p>
                 <p>Saķērusi viņa roku, tā spieda to cieti pie savām krūtīm. «Georg,» viņa pēc ilgāka brīža klusuma dvesa ... «es to nekad nenožēloju! ... Ja es tiktu nostādīta atpakaļ tanī stāvoklī un man būtu jāiesāk atkal viss no gala, es tomēr citādi nevarētu ... Lai rāda uz mani ar pirkstiem, lai sauc mani par laulības pārkāpēju ... es būtu tā atkal no jauna, ja tu man nāktu ceļā, tu ... jā, tu ...»</p>
                 <p>Un, aizkustināta līdz asarām, viņa šņukstēja ... glaudīja un paijāja viņa roku ...</p>
                 <p>«Redzi!» viņš silti tai piebalsoja, «Redzi!... Ja tu nu būtu jautājusi, vai</p>
                 <pb/>
                 <p>tas ir pienācīgi un cik tas pieklājīgi? ... Vai arī metusies priekš šīm aprindām pīšļos un lūgusies piedošanu? Ja viņas zinātu, ka Kuniberts nav dzimis laulības gultā, viņas tevi nolādētu ... Tu būtu netikumiska, nekrietna un diezin kas vēl ne ...»</p>
                 <p>«Nē, nav!» viņa sacirtās. «Dievs ir mans liecinieks, ka tur nekā nebija zema un nešķīsta ... Nekad savu roku neesmu pacēlusi pret sabiedrisko tikumību, — tai būs pastāvēt, un vienīgi uz viņas pamatiem mums būs savus namus celt, — dziļā zemībā es noliecu priekš viņas savu galvu — — bet tur nebija nekā zema un nešķīsta! Taisni tie brīži, kad es ar tevi dzīvoju tanī slepenā grēkā, bija tie šķīstākie un cēlākie visā manā mūžā ... Nekad vairs neesmu jutusies tik augstu pacelta, tik gara bagāta kā toreiz. Mūsu mīlestība man deva it kā spārnus, vilka mani augšup, pāri par ikdienu, pāri par visu, kas zems. Tikai ar svētu bijību varu iegādāties tos brīžus ... tā bija īsta mīlestība pašas mīlestības dēļ ... Neviens skarbāks akords netraucēja mūsu saskaņu ... Viss tas jau nāca tikai vēlāk mūsu laulības dzīvē ... kad bijām ieguvuši viens uz otru likumiskās tiesības ... Ak, jā! Pēc tam dažs labs rūgts piliens iepilējis mūsu laimes biķerī ... jā, jā, mans Džordžiņ ... sen jau tev vairs neesmu tā, kas es tev reizi biju ...»</p>
                 <p>Viņš palika gluži nemierīgs un nevarēja vairs nosēdēt.</p>
                 <p>«Ne prātā, mana sirds!» viņš beidzot taisnodamies iesāka ... «tu mana laime tā toreiz, tā tagad. Zināms, es tev piekrītu, ka toreiz bija mūsu ziedu mēnesis, mūsu mīlestība bija jauna un stipra. Varu tev apgalvot, ka toreiz man ir ne prātā nenāca, ka tu katru acumirkli varēji kļūt par bagātu atraitni un par tādu zelta zivtiņu, ko nebūtu apsmādējuši grafi un baroni. Ne acumirkli man tas neienāca prātā! ... Bet citādi it nekas mūsu starpā nav grozījies, varu tev apgalvot ... Tikai tas varbūt — mēs gados esam gājuši uz priekšu, tas ir, «es», gribēju teikt — — Mēs neesam vairs tik karsti, tik strauji, jā ... nespējam vairs viens otram tik daudz dot no savas iekšējās bagātības ... Tas viss var būt! Bet citādi tu man esi vēl daudz mīļāka un dārgāka nekā toreiz, tici man ...»</p>
                 <p>Un galanti viņš skūpstīja viņas ausis, viņas pirkstus un viņas pieri.</p>
                 <p>«Lai nu, lai, Džordžiņ!» viņa vēlīgi pasmaidīja. «Kādēļ tad nu tu tā taisnojies? Es jau negribu neko tuvāku zināt par tavām «mazām nerātnībiņām». Man jau arī nav tās morāliskās apziņas, lai nostātos tev par tiesnesi ... Tik tiešām, ka es tevi mīlēju, mīlu vēl tagad, es tev varu arī visu piedot . ..»</p>
                 <p>Redzēdams, ka viņa atkāpjas, viņš uzreiz tapa daudz lielāks ... «Bet, mīļā, ja tev ir kādas aizdomas, tev tiesība prasīt izskaidrojumus ...»</p>
                 <p>«Nē, nē, mans mīļais,» viņa lika tam roku uz muti ... «nerunāsim vairs par to! ... Mēs taču it labi pazīstamies ... Man jāatzīstas, Georg, ka es nebūt nebiju tik cēla kā tu ... man bija arī savi blakus nolūki ...»</p>
                 <p>«O nē, es to nekad neesmu manījis!» Rabemanis attrauca ... «Es tikai mīlēju, es nedomāju ...»</p>
                 <p>«Jā, es zinu, un mīlestība padara aklu!» viņa to jautri pārtrauca ... «Es gan drusciņ domāju. Ne toreiz, kad tev atdevos, bet vēlāk, kad sniedzu tev roku pie altāra ... To darīju, lūk, tādēļ, ka tu biji īsts ģermāņu kavalieris. Nevienam nevarēja būt šaubu, ka tavās dzīslās tek īstas vācu asinis ... Manu nelaiķa vīru arī visi atzina par džentelmeni no galvas līdz kājām — par viņa senčiem tomēr varēja šaubīties, vai tie īsti vācieši. Tie cēlušies no Kauņas guberņas, un daži pat melsa, ka Žoreli savā laikā saukušies par Žūras ... Ar tevi es galīgi gribēju nodrošināt mūsu nama spožumu ... Es pati, ja tai sievai būtu taisnība, būtu ne tikvien kā latviete, bet vēl leitiete ...»</p>
                 <pb/>
                 <p>Pēdējie vārdi vairs nebija sacīti pa jokam, no tiem izskanēja dziļa nopietnība. Rabemanis kodīja lūpas. «Vai zini, ar tiem senčiem ir tā,» viņš beidzot iesāka ... «mēs visi esam cēlušies no viena un tā paša Ādama. Vai tu varī zināt, kas es pats esmu? Visbadenē, kur tu ar mani iepazinies, es biju īsts ģermānis ... labi! Bet agrāk? ... Agrāk es itin labi varēju būt vienkāršs latvietis ... Tas, ka tas puika meklē savu krusttēvu starp šejienes labākām aprindām, tā nemaz nav tik liela neprātība ... Nu, pieņemsim, es būtu nācis no laukiem Rīgā, slaucījis kopā ar «Trīs Rozes» Mārtiņu ielu? Vēlāk es caur kādu gadījumu aizkļūstu uz ārzemēm, tieku par Vācijas pavalstnieku un atgriežos atpakaļ kā īsts vācu lielmanis! ... Vai tas tā nevar zem apstākļiem notikt? ... Neviens gailis man tad vairs nedzied pakaļ, kas es esmu bijis! ...»</p>
                 <p>«Hahahaha!» cienīgā it kā kutināta sāka pilnā kaklā smiet ... «Tu un ielas slauķis, ak, cik tas jocīgi, nē, Georg, tu patiešām esi «aufšneideris». Cik komiski, mans Georgs frakā un cilindri slauka ielu, nē, pajautrinoši, hahahaha ... Kas tev par skaistu fantāziju, tikpat kā romānā . ..»</p>
                 <p>«Kas tur ko brīnēties,» Rabemanis noraustīja kamiešus, «ar savu sirdsapziņu es tieku galā ...» ,</p>
                 <p>«Es jau zinu, es jau zinu,» viņa jautri plikšķināja ar roku pa viņa vaigu ... «katrā laikā tu ar savu sirdsapziņu tiec galā ... Tu esi slaucījis ielu, jā — kādā masku ballē! Jokus pie malas! Tie, kas man to zēnu uzsūtījuši, ir savas bultas gluži garām nošāvuši. Es zinu labāki, kas tu esi un no kurienes tu esi cēlies. Hahaha, cik tas komiski ... Es daudz ko varu ticēt, tikai to vien ne! ...»</p>
                 <p>«Nu labi, paliec arī tādā ticībā,» Rabemanis beidzot pārspēts padevās. «Īstenībā jau arī nevienu nevar vainot par to, kas viņš ir, jo mūsu varā taču nestāv, vai mēs nākam pasaulē par vācieti vai latvieti ... Prātīgi ļaudis arī tādēļ nevienu nevaino. Tāda parādība sastopama tikai pie mums, šinī no kultūras atpakaļ palikušā zemes stūrītī. Īstenībā jau arī te nav starpība starp tautībām, bet starp šķirām. Tikai cīņa, kas te notiek, maskota ar tautību. Tāpēc, ka ar vācu valodu savienotas visādas labāko aprindu privilēģijas, nemantīgie tiecas pēc šīs valodas, lai līdz ar to iegūtu zināmas privilēģijas. Bet turīgie ir tam pretim. Viņi tura tos ar visiem spēkiem atpakaļ no vācietības. Un tādēļ jautājums ir visai nopietns. Nāks laiks, kad neturīgo nevācu Rīgā būs tik daudz, ka mēs, turīgie vāci, starp tiem pazudīsim ...»</p>
                 <p>«Pēc manām domām,» Hildegarde domīgi piebilda, «gan svarā krīt ne vien tas, kas mēs esam dzimuši, bet arī par ko mēs esam uzaudzināti un kas mēs esam. Bet kontinuitātes princips mums, baltiem, jācienī. Ja mēs katru vienu uzņemsim savās aprindās, tad svešais elements mūs drīzi vien pašu mājās var nosmacēt ...»</p>
                 <p>«Bet es saku, ka tā ir pārejoša parādība,» Rabemanis vēl reizi atņēmās. «Rīga nav vairs tā, kas viņa bija priekš piecdesmit gadiem un pēc piecdesmit gadiem vairs nebūs tā, kas tagad. Saimnieciskā attīstība strādā zem mums itin kā kāds apakšzemes spēks un noved mūs dažureiz tur, kur nemaz nebijām domājuši. Vienas tautības nicināšana ir tas aplamākais, kas vien var būt. Simpātiskas un nesimpātiskas personas sastopamas pie it visām tautām ... Redzi, mūsu kučiera sieva ir nepatīkama persona un būtu arī kā vāciete tāda ... Apropos, kā tu domā, ko mēs lai šinī lietā darām?»</p>
                 <p>«Tu pats to sapratīsi, Rabeman, kas tev šinī lietā jādara!» cienītā stingri noteica. «Ka viņa pazustu no manām acīm! ...»</p>
                 <p>«Pats par sevi saprotams,» viņš padevīgi iebilda. «Būtu aplami, ja es pielaistu to, ka arī turpmāk tev priekš acīm rīkojas nepatīkama persona. Bet kādā ceļā tas lai notiek, to es gribu pārrunāt. Noblesse oblige! Pie mums vēl nekad</p>
                 <pb/>
                 <p>dienestnieks nav no vietas atlaists, ja tas nav pats gājis. Tas pie mums jau kļuvis par principu ...</p>
                 <p>«Ko tu ar to gribi sacīt?» kundze jautāja.</p>
                 <p>«Lieta nedrīkst dabūt tādu nokrāsu, ka viņu ķērusi tava atriebība un naids,» Rabemanis atbildēja. «Viņa atkāpjas tādēļ, ka viņu ķērusi tava labvēlība. Vai nu mēs Kreili pārceļam citā vietā, vai palīdzam tam uzsākt fūrmaņa veikalu pašam uz savu roku. Un tādēļ, ka mums ļaužu ķēķa saimnieces vairs nav vajadzīgs, mums arī viņa sievas pakalpojumi paliek nevajadzīgi ...»</p>
                 <p>Kundze viņu neizprazdama uzlūkoja. «Kā?! Mums ļaužu ķēķa saimnieces vairs nav vajadzīgs? Līschena taču neuzņemsies viena par abiem ķēķiem?! ...»</p>
                 <p>«Nebūt nē, Līschena paliek savā ķēķī,» viņš attrauca.</p>
                 <p>«Vai galu galā tu domā savā liberālismā iet pat tik tālu, lai saime ēstu pie mūsu galda? Nē, es izlūdzos ...» Viņa pietvīka kā biete ...</p>
                 <p>«Nu, neuztraucies, sirsniņ,» viņš to mierināja, «arī to es neprasu. Īstenībā gan vecais patriarkaliskais princips prasa to ... Vēl daudzi tirgoņi un amatnieku meisteri ēd ar savu vācu saimi pie viena galda. Mēs drusciņ jau esam atkāpušies no šī principa, jo Rīgas vēsturē nesastopam atsevišķu galdu priekš saimes. Turpretim ekonomiskās eksistences starpība starp mums un mūsu dienestniekiem jau ir tik liela, ka mums izliekas kā kas bezprātīgs ēst ar viņiem pie viena galda —»</p>
                 <p>«Jā, ko tad īsten gribi?!» kundze viņu nepacietīgi pārtrauca.</p>
                 <p>«Gribu galīgi likvidēt veco patriarkalisko saimniecības kārtību,» Rabemanis pasteidzās atbildēt. «Pilsētai kā Rīgai, kurai jau savs dzelzceļš, vairs nevar pastāvēt algas atlīdzība naturālijās. Mūsu laikos viss liekas un gribas pārvēršams skaidrā naudā. Nedosim vairs turpmāk saimei galdu un gultu ... izmaksāsim skaidrā naudā, lai ikviens ēd, ko grib, un dzīvo, kā grib ...»</p>
                 <p>«Atkal jauninājums,» kundze noraustīja plecus. «Vai tad tie ļaudis tā būs uz mieru?»</p>
                 <p>«Viņi mums par to vēl pateiksies,» viņš attrauca. «Mēs gan domājam priekš viņiem darot to visu labāko ... tīra veļa, laba barība. Fuchsings tomēr bieži vien sūdzas ir par barību, ir par citu. Un, ja jau viņš nav mierā, tad citi vēl mazāk. Visi sajūt, ka viņu privātā dzīvē iejaucas kāda sveša vara. Ir Līschenai, ir Faustines jaunkundzei izdevība atklāt jauno cilvēku vārīgās vietas, kad viņi nāk un iet. Personīga brīvība ir ikvienam ļoti patīkama. Tu redzēsi, ka mūsu jaunie cilvēki uzgavilēs par šo jauno kārtību un mums tā neizmaksās daudz vairāk.»</p>
                 <p>«Manis dēļ,» viņa beidzot domīgi piebalsoja. «Galu galā jau tā lieta man gluži vienaldzīga ...»</p>
                 <p>«Itin pareizi!» Rabemanis turpināja. «Pie tam vēl ļoti izdevīgs gadījums kučiera Grietu ar pateicību atlaist. Viņa no mums aiziet, bet ne ar naidu. Un tas ir no svara. Ar saviem gājējiem un tiem, kas priekš mums strādā, mums jāuztur arvien tā labākā saticība, jo arvien tie mums vajadzīgi. Cilvēks gan viens var ēst, bet viņš nevar viens strādāt. Te tam tūdaļ vajag citu, un šinī ziņā mēs dzīvojam no saviem ļaudīm un ne viņi no mums. Jo mums paliek tas, ko tie pārāk nopelnījuši, nekā viņu dzīve izmaksā ... Bet, ko mēs pārāk esam nopelnījuši, to mēs paturam paši priekš sevis.»</p>
                 <p>«Tu atkal ej savā liberālismā par tālu,» Hildegardis iebilda. «Man šķiet, ka viss guļ uz mūsu kamiešiem ... Mums jāgādā par visiem un jādod katram savs ...»</p>
                 <p>Rabemanis atraidoši nogrozīja galvu. «Mēs gan izliekam priekš viņiem, mēs</p>
                 <pb/>
                 <p>riskējam, tas ir tiesa, bet visu to mēs ņemam ar augļu augļiem atpakaļ. Viņi turpretim dabū, ja daudz, tad cik tiem vajag ...»</p>
                 <p>«Ai, ai, ai, tu nelabojamais!» viņa draudēja ar pirkstu. «Man šķiet, ar tik demagoģiskiem principiem tu rātē nebūsi lietojams.»</p>
                 <p>Rabemanis sarauca pieri. «Ak, muļķības! Es esmu tirgonis un palieku pie savas tirdzniecības. Kas tev to saka, ka es nākšu rātē?»</p>
                 <p>«Kas to saka?» Hildegardis atkārtoja. «Ir atklāts noslēpums, ka kandidāts uz nākošo svabado vietu rātē ir Lielās ģildes vecākais Georgs Rabemanis.»</p>
                 <p>Rabemanis smaidīdams atmeta ar roku. «Kandidātu ir ļoti daudz! ... Katram pilsonim ir tiesība skaitīties par kandidātu uz svabado vietu rātē.»</p>
                 <p>«Bet vēl jo vairāk tiem, par kuru vācu dzimumu nav ne drusciņ jāšaubās,» Hildegardis piebilda. «Kādēļ ļaudis visi jau tagad dēvē tevi par «rātseri»? Tautas balss ir dieva balss ...»</p>
                 <p>«Maz ko!» viņš paraustīja kamiešus. «Par «rātseri» pie mums dēvē katru reprezentablu cilvēku, tāpat kā katru smalku cilvēku par vācieti. Bet neaizmirsti, mana mīļā, ka še ļaudīm nav teikšana, bet rātei ... Tā kooptē savus locekļus ...»</p>
                 <p>«Bet ko tu esi darījis, lai pie šīs rātes sastāva un noteicošām aprindām savu ievēlēšanu nodrošinātu?» Hildegardis jautāja. «Vai esi mēģinājis nodibināt ar viņām tik ciešus sakarus?»</p>
                 <p>«Es domāju, tas nealgojas,» Rabemanis sacīja pieceldamies. «Mēs patiešām no tam nedzīvojam. Drīzāk no tam, cik mans Fuchsings prot uzturēt labu satiksmi ar leišu un latviešu zemniekiem un prot no viņiem izbučot mums pienācīgu peļņu. Turpretim tādas rātes būšanas, tās tikai no mums izdevumus prasa ...»</p>
                 <p>Viņa piecēlās tam līdzās, cienības pilna kā statuja nostājās viņa priekšā. «Noblesse oblige! Priekš šī mērķa, mans draugs, es nolieku tev visu savu mantu pie kājām. Bet zini: redzēt tevi reiz starp tiem divdesmitiem pie rātes galda, tas ir mans dzīves mērķis, no kura es neatkāpšos. Tādēļ, ka es tevi mīlu, es gribu tevi redzēt Rīgas priekšgalā, lai varētu būt uz tevim lepna. Tas ir mans ideāls, kuru es loloju dienas un naktis ... Visās citās lietās es tev padodos, šinī lietā tu padosies pilnīgi manai rīcībai . ..»</p>
                 <p>«Kā tu gribi!» viņš atmeta ar roku. «Galu galā man šī lieta vienaldzīga ...»</p>
                 <p>«Viņa tev nedrīkst tāda būt!» Hildegardis pavēloši iesaucās. «Mēs sarīkosim rautu ... vai zini, pie kāda gadījuma? ... Pie mūsu jaunās vasarnīcas iesvētīšanas Dubultos ... Uz to mēs tad ielūgsim visas mums pieejamās augstākās galotnes, visu ievērojamāko aprindu aizstāvjus ... Mums vajag rādīt, ka esam populāri, un darīt iespaidu caur vieniem uz otriem. Vai zini, ko jau esmu likusi uz savas listes?»</p>
                 <p>Rabemanis pasmaidīja. «Nu, katrā ziņā vārdu vedošo birģermeistaru Johanu Kristofu Švarcu?»</p>
                 <p>«Visādā ziņā! Tikai šī kunga lielā vecuma dēļ ir maz cerības, ka viņš mūsu lūgumu izpildīs ... Bet viņa biedris Johans Oto Millers — —»</p>
                 <p>«Ļoti jovials un patīkams cilvēks! Tikai neaizmirsti manu draugu — biržas komitejas priekšnieku manufakturrātu Adolfu Tilo.»</p>
                 <p>«Ir jau man paredzēts ...»</p>
                 <p>«Mazās ģildes vecākais Taube?»</p>
                 <p>«Arī ... Iz tirgoņu aprindām visi tie, kuriem svars uz rāti. Starp citiem Rīgas tirdzniecības vadītājiem un zvaigznēm Gustavs Daniels Hernmarks ...»</p>
                 <p>«Respekts pret šo kungu! Rīga viņam daudz pateicības parādā ...»</p>
                 <p>«No augstāko ierēdņu pasaules viņa ekselence vicegubernators Jūlijs fon Kube.»</p>
                 <pb/>
                 <p>«Visu cienību!» Rabemanis palocījās. «Vēl jo vairāk, ka tas ne tikvien kā augsts valdības ierēdnis, bet arī mūsējais, no akciju sabiedrības ievēlēts direktors Rīgas-Dinaburgas dzelzceļa valdē.»</p>
                 <p>«No vietējās angļu kolonijas: Kummings, Armitsteds, Hills un Robinsons ...»</p>
                 <p>«Ļoti priecājos ar šiem godājamiem finansistiem — —» </p>
                 <p>«Bet vēl mums vajaga reprezentantu no tām aprindām, kas Rīgā jaunākā laikā pieplūdušas,» Hildegardis sacīja. «Lai redz, ka mūsu iespaids ir vispārējs! Man ir tādi cienīgi reprezentanti. Richards Tomsons, vēl gluži jauns cilvēks, daiļrunātājs ar temperamentu un šiku, disponējošais direktors kādā eļļas fabrikā ... pie tam kāda ģenerāļa māsas dēls.»</p>
                 <p>«Nav man tas gods pazīt ... tomēr pilnīgi paļaujos uz tavu garšu un cilvēku pazīšanu ...»</p>
                 <p>«Tālāk Bernhards Dīrichs, hofrāts, valsts ierēdnis, ļoti inteliģents, literatūras pazinējs ... precējis kādu fon . ..»</p>
                 <p>«Arī man nepazīstama zvaigzne,» viņš attrauca. «Bet, kā jau sacīts, palaižos pilnīgi uz tevi ...»</p>
                 <p>«Pārējo sarakstu sastādīšu vēlāk un ar tevi runāšu,» viņa nobeidza. «Vēl ko! Saņēmu vēstuli no Ortrudes. Viņa raksta man, lai viņai atļauju pavadīt vasaras sezonu pie mums jūrmalā. Viņa apnikusi vienmuļīgo panzijas gaisu un grib uz kādu laiku pārtraukumu.»</p>
                 <p>«All right! Lai notiek ... tas ir, ja tu pate esi mierā ...»</p>
                 <p>«Taisnību sakot, es arī pate tā vēlos! ... Lai gluži neatsvešinātos no sava bērna, man taču viņu arī kādu laiku vajag ņemt pie sevis ... Redzi, mīļais rātskungs, mēs arī protam attīstīt enerģisku darbību, ko tu tik ļoti cieni ...»</p>
                 <p>«Rātskungs in spe,» viņš paskaidroja. «Tici man, es uz visu šo lietu lieku pārāk mazu svaru! ... Bet tev, mana mīļā sirds, es nevaru pretoties. Ar savu maigumu un inteliģenci, tu, kā jau parasts, turi mani joprojām savās važās . ..»</p>
                 <p>Viņa lēni sadrūvējās un viņu mēmi uzlūkoja ... Vai viņa šaubījās par viņa vārdiem? Ai, ko viņa būtu devusi par to, ja būtu varējusi ieskatīties viņa sirdī, vai šie vārdi patiesi domāti?</p>
                 <p>Piepeši viņš izvilka pulksteni. «Jau tik daudz! Nudien, pie tevis laiks aizrit pārāk īsi ... Man jāsteidzas uz biržu ... Brokastis esmu paspēlējis, laika nav ... Pie tevis pavadīta stundiņa ir patiešām burvīga ... Uz redzēšanos, mīļā sirds, uz redzēšanos, daiļaviņ ...»</p>
                 <p>Apkampis viņu, tas spieda uz viņas lūpām skūpstu, un viņa to skūpstīja no visas sirds.</p>
                 <p>«Uz redzēšanos, daiļaviņ!» Un, tā kā pajūgs noliktā laikā gaidīja pie durvīm, tad, apģērbis virsdrēbes, viņš sēdās iekšā, un rati aizripoja.</p>
                 <p>Smaidīdams viņš pie sevis nodomāja, ka ticis tik labi galā. «Ja sieviete sāk vīst, tad vislabāk nāk cauri, ja runā par viņas daiļumu un maigumu,» viņš pavīpsnāja. «Tad viņa no tumša mākoņa pārvēršas par sauli ...»</p>
                 <p>Un patiešām ... mīļām, mirdzošām acīm viņa noskatījās aizbraucējam pakaļ ... Bet tādēļ vēl tā it nebūt neņēma katru viņa vārdu par svētu patiesību ... Viņa zināja, cik tas lietderīgi, ka visā mājā bez viņas vairs nebija nevienas skaistas būtes. Tik Līschena, kā Faustine, istabas meita un jumprava, it visas tās bija izlasītas, kā saka, gluži bez kairuma. Viņa droši varēja jautāt: «spogulīt, mans mīlulīt, teic skaistāko, kura šai namā mīt!» Atbilde varēja būt vienīgi: «Tu, balodīt ...»
                 Tomēr ir tad vēl viņai bija tā ap sirdi, ka tā aiz priekiem būtu varējusi</p>
                 <pb/>
                 <p>kliegt. Piepeši mājā atskanēja viņas soļi. Piesēdusēs pie klavierēm, viņa izteica savu laimību ar pazīstamo Šumaņa dziesmu:</p>
                 <p>«Līdziet nu, māsas, pušķot man matus,</p>
                 <p>Šodien man, laimīgai, kalpojiet.</p>
                 <p>Vijiet ap pieri ziedošas mirtes — — —»</p>
                 <p>Viņas daiļā balss, nākdama no sirds, izgāzās pa visu māju kā viens sirsnīgs jūsmu vilnis ... Līschena, ir tāpat Faustine zīmīgi pasmaidīja ... Rātseris ar cienīgo izlīguši ...</p>
             </div>
             <div type="chapter">
                 <head>Piektā nodaļa</head>
                 <p>Bija aiztecējuši vairāki mēneši. Ziedonis nāca un gāja, viņam sekoja karstā vasara un nāca jau uz rudens pusi. Bet vēl arvienu daba atradās visā savā krāšņumā, un, lai gan bija augusta vidū, tak kungi vēl nebūt nedomāja griezties no «jūras» mājā ...</p>
                 <p>Toreiz, kā jau zināms, Rīgā vēl nebija pilsētas stādījumu. Pavasaros te nesmacēja kliederu ziedu smarža, bet oda pēc koku mizām ... vasarās neviļņoja kalves un dārzu puķes, bet dadžu lapas un nātras. Tomēr «prišas luptes», atskaitot iekšpilsētu, Rīgā toreiz bija daudz vairāk nekā tagad, un varēja arī it labi iztikt bez «jūrmalas gaisa». No jūrmalas peldu vietām toreiz bija pazīstami vēl tikai Dubulti, jo jūrmalas priekus sev varēja atļauties tikai paši pirmie un labākie. Satiksme bija ļoti grūta, pirms vienīgi ar zirgiem un laivām, vēlāk ar tvaikonīšiem, kuru bija ļoti maz, un tādēļ tie arī gāja ļoti reti ... Pie tam Dubultos viss dārgs un sālīts, tikpat kā sprikstis. Ja tad zem tādiem apstākļiem katris sušķis amatnieciņš, un pie tam vēl latvietis, būtu nodomājis vasaru pavadīt jūrmalā, Faustines jaunkundze būtu dabūjusi trieku.</p>
                 <p>Tagad no agrākās Dubultu godības vairs ne pēdas! arīstokrātija sen pārgājusi uz Majoriem, no turienes uz Edinburgu un beidzot vēl uz Bilderliņiem, atstādamas savas agrākās nometnes vidus šķirām un plašākām masām ...</p>
                 <p>Bet toreiz Dubultos bija tīrs baltiski vācisks gaiss ...</p>
                 <p>Rabemaņu rauts neiznāca tik ātri, kā nodomāts. Daži no svarīgākiem viesiem bija izceļojuši, un arī pašam Rabemanim bija jāaizbrauc uz ārzemēm dēļ kāda svabada konsulāta Rīgā, un augusta vidū viņš pārbrauca no turienes atpakaļ kā konsuls.</p>
                 <p>Tūlīt pēc kādas nedēļas tad nu arī Dubultos tika nolikts rauts. Lai tas būtu kas rets un sevišķs, par to konsuls uzdeva gādāt savam draugam Švarcenavam, Pētera tagadējam maizes tēvam. Pēdējais tad jau dienu agrāk izsūtīja uz Dubultiem sulaiņus, starp tiem arī piccolo Persi, tādēļ ka viņam pie šāda glauna, smalka mielasta bija izdevība mācīties daudz smalkus paņēmienus, apdienot pie galda.</p>
                 <p>Citreiz Pēteris, tagad Persi! Kas viņu vairs varēja pazīt! Agrāk lauku ganelis, notinis kaklu biezu šalli un tauku zābakiem, tagad jaunskungs viksētiem zābakiem, baltu krāgu un šlipsi, vesti izgrieztām krūtīm, pulksteni priekšā ar visādiem bimbuļiem, zilganu fraku ar spožām platierētām kņopēm! ... Mati īsi apcirpti, vaigs arī ēkā un pilsētas maizē izvērties gluži citāds, sārts un tuklis, tikai mazliet pabrūns kā jau zemniekiem ... Un vāciski runā, kā bērtin ber! ...</p>
                 <p>Klostera pagrabā visi glaunie kungi uz mazo Persi tikpat kā uzburti. No</p>
                 <pb/>
                 <p>viņa vien visi gribējās apdienami, dzeramas naudas nežēloja, tā ka naudas viņam kā pelu. Pačinkstina tikai kabatā! ...</p>
                 <p>Konsula kundze vēl nobrauca drusciņ uz Rīgu pie kunga. Pavāram un ķelneriem viņa nodeva vēl savas ekstrā pavēles. Pie tam viņai ir ne prātā neienāca, ka starp tiem ir tas pats zemnieku puika, kas viņreiz, diezin no kā uzsūtīts, nāca viņu šikanēt un izdevās par radu. Pat Līschena, kura to ar šrubi bija izpērusi, nevarēja un nevarēja atcerēties, kur viņa to kādreiz redzējusi. Bet redzēts vaigs, darī, ko zini! Un pie tam vēl itin pievilcīgs ... Līschena nu gan atrada pievilcīgu ikvienu vīrieša vaigu, ja vien tas bija puiša cilvēks. Bet, tā kā otri abi ķelneri bija pilnīgi izauguši puiši, tad, protams, viņa pie tiem atrada daudz vairāk pievilcības nekā pie tāda gnīdas zēna, kuram vēl slapjš aiz ausīm ...</p>
                 <p>Lai padarītu, kā pienākas, visus priekšdarbus jau iepriekš, sulaiņi nolēma galdu jau tagad klāt un dekorēt. Uz cienīgās aizrādījumu tas nāca klājams pakavveidīgi lielajā zalonā, tādēļ ka uz verandas visi viesi nevarēja satilpt. Tā kā Faustines jaunkundze bija izgājusi ar bērniem gar jūrmalu pastaigāties, tad visā mājā pate augstākā autoritāte bija Līschena, un, ja ķelneriem ko vajadzēja, tiem bija jāgriežas pie viņas. Un viņi griezās pie tās vietā un nevietā.</p>
                 <p>«Fräulein Līschen, mums vajag šo, Fräulein Līschen, mums vajag to!» Viņai ļoti patika tā «freilene» ... tādi «artigi» jauni cilvēki ... Un tādēļ arī viņa bija tik laipna un pakalpoja, cik vien iespējams ... deva labprāt vajadzīgos paskaidrojumus. Bet valodas drīzi vien novirzījās pavisam uz citām lietām. Vai «Fräulein» Līschena būšot arī nākošā puķu ballē Vingrotāju zālē? Ko «Fräulein» Līschena vismīļāki dejojot: franksezi vai polku? ... Apaļos dančus ne visai! Pie polkas ļoti svīst, pie valcera galva reibst ... Bet frankseze! ... It sevišķi vēl, ja tāds kavalieris, kas ņēmis danču stundas un prot iznesties manierīgi ...</p>
                 <p>«Ach!» viņa stāstīdama bieži vien pārgrieza acis un saldi nopūtās ... Un, kad lielie ķelneri, ķerdami pēc kāda trauka vai zervjetes, pārskatījās un saķēra viņas roku vai stilbu, viņa tā satrūkās, ka gribēja vai apkrist, un tikai caur to vien noturējās uz kājām, ka ar visu ķermeni dabūja viņiem pieskarties ... Bet gaidi, ka viņa Pēterim tā raudzīs pieskarties! ... Viņa to ne vien gluži neievēroja, bet pat lika tam noprast, ka viņai vismīļāk būtu, ja viņš nemaz nemaisītos starpā ...</p>
                 <p>Itin kā viņam būtu kāda note?! ... Vai šie muļķi arī zin, kas viņš par vīru?! ... Pašam konsulim «nefis»! ... Kas šiem to teiks! ... Tik gudris Pēteris arī bija, ka to nevar likt manīt ne cienīgai, ne kādam citam ... Bet jo vairāk viņš sajuta gandarījumu tādēļ, ka ir slepeni ar savu krusttēvu uz vienu roku un sazinās ar to vairāk nekā pate cienīgā. Bet citiem tas nav jāzin! ...</p>
                 <p>Nemanot viņš no tiem aizlavījās projām. Jo galu galā ir taču labāk brīvā padzīvot, un tad — viņam taču drusku jāapskatās, kā krusttēvs te pa Dubultiem dzīvo? Nekas! Otras tādas vasarnīcas tuvumā vis nav ... un tad vēl pie paša kurhauža! ... Viņas priekšā atrodas krāšņs zaļumu dārzs, kur starp jauniem lapu kokiem pacēlās retas priedes. Bet cik pa apakšu viss skaisti iztaisīts! Zaļas lapenes, raibas šūpotnes, spīdīgas glāžu bumbas, grotes, monumenti un puķu vītnes ... Arī pate māja ar savām raibajām verandām viz tikpat kā stikla pils. Nekas ... smuka dzīvošana gan tādā! ...</p>
                 <p>Aiz dārza dibenā, mājas otrā pusē, rūmīgs pagalms ar stalli, vāgūzi un citām saimniecības ēkām. Toreiz rīdzeniekiem, kas pa vasaru gribēja piemist Dubultos un bieži ietikt Rīgā, nebija iespējams iztikt bez zirgiem un ekipāžas. Tvaikoņu satiksme ar rata braucējiem «Omnibusu» un «Undini» bija ļoti reta, un, ja nokavē kuģīti, tad gaidi uz nākošo veselas divpadsmit stundas. Tagad pa sezonas laiku dzelzceļa vilcieni iet ik pusstundas. Toreiz par tādu dzelzceļa</p>
                 <pb/>
                 <p>satiksmi pavisam vēl tikai sāka sapņot, jo patlaban ķērās pie Jelgavas-Rīgas dzelzceļa projekta ar nodomu būvēt no turienes zaru līniju uz Dubultiem. Te tad tādiem vīriem, kam nekrita svarā izdevumi, visdrošākais un ātrākais satiksmes līdzeklis bija zirgi un ekipāža ...</p>
                 <p>Tā Pēteris nodomāja, un viņa krusttēvam izdevumi nepavisam nekrita svarā. Viņam jau zirgi un ekipāžas bija ... vajadzēja tikai priekš tam te Dubultos staļļa un vāgūža. Lepns uz savu krusttēvu, tas, sabāzis rokas bikšu kabatās, staigāja pa viņa dārzu un svilpoja.</p>
                 <p>Beidzot tas iegāja kādā lapenē, no kuras varēja pārskatīt ielu, bet pats palikt nepamanīts. Te viņš nodevās slinkošanai, izdomājās šo, izdomājās to un galīgi aizmirsa, ka ir tikai dienestnieks, kas sūtīts te uz darbu ...</p>
                 <p>Te piepeši no ielas iedrāzās dārzā kāda pusaugu skuķe baltos, ar punktainu muselinu pārvilktos svārciņos, bet tik īsos, ka varēja redzēt viņas ar spicēm izcakotās biksītes, kuras atkal savukārt pēc toreizējās modes bija brangi pagaras.</p>
                 <p>«Ortrude!» viņam iešāvās prātā, jo bija no krusttēva par viņu dzirdējis ... arī to, ka viņa liela draiska! Un patiešām, viņa, kā nāca, tā ar «švunku» pārlēca pār kādu dārza solu un ievēlās uz maura sapļautā sienā, un tur sāka vāļāties ...</p>
                 <p>Pēterim dedza ziņkārība redzēt tuvāk, kāda viņa no vaiga izskatās. Drīzi vien viņam bija izdevība to novērot. Viņa bija pienākusi itin tuvu un, atmetusi galvu, lūkojās kādā kokā. Laikam domāja izmēģināt savu kāpšanas mākslu. Tīra ērkšķu vai meža roze ... stingri formētu seju, palīku ērgļa degunu, veselīgiem, sārtiem vaigiem un ar iesārtiem matiem ... Samērā ar saviem gadiem tā bija stipri attīstījusēs augumā. Sejā lasāms kaut kas izaicinošs ... ka viņa katru brīdi gatava sekot savām tiecībām. Aiz šī iemesla jau arī bija tikuse nodota panzijā, lai tiktu noslīpēta viņas straujā, elementārā daba un viņa tur mācītos maigākas manieres ...</p>
                 <p>Bet grūti gan viņai nācās iespiesties konvencionelā žņaugā ... Nevarēja pat ne iedomāties, ka Kunibertam, kas bija tik godīgs un rātnis bērns, varētu būt tik izlaista māsa. Tagad pat. kur viņa bija nodota mamzeles Švīchelbein pārziņā, viņa tai pie kopējas pastaigāšanās bija vienkārši izbēgusi. Būdama no savas dabas uzņēmīga, tā gribēja arvien uzsākt pate uz savu roku ...</p>
                 <p>Un tā arī tagad, pretim it visiem pieklājības likumiem un paradumiem, viņa nākošā acumirklī jau bija kokā ... laikam lai pārliecinātos, kas tur augšām strazdu būrī. Tomēr griba laba, bet māka vāja! ...
                 P
                 ēteris te varēja līdzi runāt, jo kāpšanā tas bija tāds meistars, ka tai māju birzē, kur viņš ganos gāja, nebija neviena koka, kuru viņš nebūtu izkāpis. It skaidri viņš redzēja viņas nepareizos ķērienus un mazcienīgi pie sevis nodomāja: «Kur nu tev tāds platbiksis uzkāps kokā!» Un it pareizi ... viena no viņas cakotām biksītēm iepinās sausā zarā, tā ka kāpēja labu laiku atradās izmisušā stāvoklī, jo ne kustēt vairs uz priekšu! Viņa bija laimīga, ka dabūja norāpties vēl zemē ...</p>
                 <p>To redzēdams, Pēteris nevarēja vairs valdīties un it kā kutināts sāka pilnā kaklā smiet ...</p>
                 <p>Viņai tas ķērās pie dūšas! ... Kas tas tāds, kas viņu slepeni uzlūko un tad vēl izsmej!? ... Tiklīdz tai zem kājām droša zeme, tā tūdaļ steidzas uz lapeni ...</p>
                 <p>Ā, tikai ķelnera puika! Kādu brīdi viņi mēmi saskatījās, viņa pietvīkusi un pārsteigta, viņš smaidīdams un ar interesi.</p>
                 <p>«Du, Du, Laffe ... was machst Du hier!?» viņa beidzot iesaucās. (Tu, pintiķi, tu ... ko tu še darī?)</p>
                 <p>«Du siehst! ... Schaue zu ...» (Tu redzi. Noskatos ...)</p>
                 <pb/>
                 <p>Un viņš to vēl sauca par «tu»! Viņa mēroja no galvas līdz kājām viņa sīko augumu, jo bija gatava uzbrukt ikvienam, kuru cerēja veikt ...</p>
                 <p>«Esel einer! Merkst Du nicht, daß ich eine vornehme Dame bin!?» viņa grasoši turpināja. (Ēzelis tāds! Vai nemani, ka esmu augstas kārtas dāma?!)</p>
                 <p>Pēteris viņai rādīja tikai savus baltos zobus. «Heiße nicht Esel ... heiße Percy der Piccolo ...» (Mani nesauc ēzeli ... mani sauc Persi, tas maziņais.)</p>
                 <p>Viņa tam metās virsū ... Zēnam, taisnību sakot, nemaz nebija nepatīkami, ka viņa to aiztiek, jo viņš it viegli cerēja tikt ar viņas galā ... Bet nekā! Vijīga kā glodene un cerīga kā ērce! Te plēsiens matos, te rāviens aiz ausīm, te kniebiens sānos...</p>
                 <p>Viņam tīri vai gaisā jāpalecas. Galu galā jau tas viss tikai pa jokiem ... viņu bezgala kutināja smiekli, kas arī kavēja sekmīgu aizstāvēšanos ... Un pēdīgi jāteic: ko tu ar sievišķa cilvēku iesāksi! Saturi viņas rokas ... labi, bet atlaid vaļā, — viņa brūk tev atkal virsū! Tādēļ: bēgt gan kauns, bet ļoti veselīgi! ... Tāpēc tas laida ļekas vaļā ... pa vārtiem ārā uz pagalmu ...</p>
                 <p>Viņa tam pakaļ ... bet pie vārtiem apstājās un palika atpakaļ dārzā ... tikai viņu turpmāk uzmanīja ... Viņš nosēdās pie ķēķa durvīm ... likās, ka tam steidzīgi jāspodrina paplātes, un necēla vairs ne ausu! Turpretim Ortrudi arvien vairāk sagrāba nevaldāms dzīves prieks ... Ilgi tā nebija dabūjusi krietni iztrakoties, un te nu bija radies tāds dumjš puika ... pašā mērā tāds, ko var pieveikt un paspīdzināt! No Kuniberta tur nebija nekā, tas pārāk mazs un nespēcīgs, pie tam rātnis un padevīgs ... darī, ko gribi, viņš pretim neturas ... Bet te tas rezgalis ... bija iedomājies viņai pretoties, un to viņa gribēja pamācīt ... Viņa tādēļ līda apkārt mājas stūrim, lai uzbruktu viņam no muguras puses.</p>
                 <p>Arī viņam tā lieta izlikās pievilcīga, jo pajokot ar meitieti ... nu, vai tad viņš nebija puiša cilvēks! Tā paplāšu spodrināšana turpretim pavisam tāda garlaicīga lieta ... ies labāk palūrēt, kur viņa tagad ir ...</p>
                 <p>Nupat kā dārzā bija. bet tagad iekritusi kā ūdenī...</p>
                 <p>Kamēr viņš tā pie vārtiem lūrēja, viņa «cabac! ...» skaļi smiedama, no muguras puses viņam virsū ... Ar vienu roku turējās cieti pie viņa kakla, ar otru berza viņa vaigu un degunu ... Fui, tas bija nepatīkami! Pēteris kā mokās ... skat, cik manīga uz niķiem ... dabon nu tu nost viņu no skausta.</p>
                 <p>Beidzot viņš gan tika vaļā, bet cits jau nekas neatlika kā laist atkal ļekas vaļā ... Viņa pakaļ ... un, ja vien viņas rokas sniedza Pētera ribas, tam vajadzēja sāņus palēkties ... Trīs reizes viņa to apdzina apkārt vāgūzim, tad tas iespruka tajā, gribēdams durvis no iekšpuses aiztaisīt un uz kādu brīdi no viņas paglābties ...</p>
                 <p>Viņa tam uz pēdām pakaļ ... Nezinādams, kur sprukt, Pēteris pa trepēm augšā uz staļļa augšieni, kur bija siens ... Viņa pakaļ ... un ņem puisi apstrādāt tā, ka spalvas vien put! ...</p>
                 <p>Viņš saņēmis jau tik daudz kniebienu un dūrienu, ka ir gluži pikts un smejas vēl tikai negribot ... Ja viņš varētu brukt tā virsū, tas būtu citādi, bet viņa kunga bērns ... ko ļaudis teiks, kad tu ķersies viņai klāt ...</p>
                 <p>Bet te viņš atjēdzās, ka viņus neviens neredz un viņi var izdarīties, kā patīk! ... Viņš tūdaļ pārgāja uzbrukumā, saķēra viņu pa vidu un iesvieda sienā.</p>
                 <p>Rokas viņai saņemtas cieti pie sāniem, viņa tagad gluži nevarīga, un viņš, apzinādamies savu varu, lika tai priekšā: «Vai būsi tagad mierīga?! Saki, bei Gott, es tevi vairs neaiztikšu . ..»</p>
                 <p>Nevarēdama panest šādu kundzību un nevarēdama arī pret to neko izdarīt, viņa sprausloja tam acīs ...</p>
                 <pb/>
                 <p>«Padodies!» viņš to vēl cietāki piespieda, un, lai atgaiņātos pret nepatīkamo sprauslošanu, tad uzspieda uz viņas lūpām dedzīgu skūpstu ...</p>
                 <p>Uz reizi, kas bija, kas ne ... It kā karsta elektriska strāva viņiem abiem pārskrēja pār ķermeni ... viņa pieplakusi pie viņa krūts ... acis puspievērusi ... uz reižu klusa un rāma kā jēriņš ...</p>
                 <p>«Vai padosies?!» viņš tikai vēl izgudrēm jautāja, lai ilgāk viņu tā varētu turēt. «Saki, bei Gott ...»</p>
                 <p>«Bei Gott!» vina lēni ietrīcējās. «Laß mich los, Percy . ..» (Laid mani vaļā, Persi.)</p>
                 <p>«Nu, tad labi, tagad miers!» viņš to atlaida vaļā un sniedza kā uzvarētājs roku ... Bet vai, kā viņa pavisam pārvērtusēs ... No nerātnās pārgalvības vairs ne vēsts ... Viņa dziļi piesārtusi un piekaunējusēs un beidzot apslēpj vaigu ar rokām ...</p>
                 <p>Arī Pēterim pašam paliek neomulīgi, viņš sāk lietu pārdomāt ... Kad tikai ļaudis nesāk par viņiem ļaunu domāt ... Vāļāšanās pa sienu bija tā izjaukusi viņas frizūru, ka viņas galva, kas bija iekrūzota glītās koteletēs, tagad bija izvērtusies par sajukušu pakulu kodaļu ...</p>
                 <p>Viņš raudzīja cik varēdams lietu glābt un izgrāba ar roku no viņas lokām siena lēkšķes ... Beidzot viņam pamodās sirdī kas, ka viņš pavisam kautrējās ar viņu zem četrām acīm būt un tādēļ steidzās pa trepēm lejā, prom pie sava darba.</p>
                 <p>Berzdams savas paplātes, viņš likās tā, it kā nekā nezinātu un neredzētu ... Bet acis viņam bija redzēt it labi, ka viņa izlīda no vāgūža un ieblēdījās atpakaļ dārzā ... Tur viņa it kā pētīdama uz viņu noraudzījās, bet tikai no tālienes ... klāt viņam vairs nenāca . . .</p>
                 <p>Te viņš ievēroja, ka vēl kāda otra dāma pastaigājas aiz sētas uz ielas, tik lepna un cīrīga kā uz drātīm vērta, un palūkojas allaž šurpu, vai viņu arī redz.</p>
                 <p>Pēterim viņa sāka interesēt ... viņš piegāja tuvāk. Vareni kupla ... bet kuplums cēlās no baļļas stīpas, kuru tā bija iešuvusi savās svārku stotēs. Ap kaklu balts krādziņš ar divām lapām uz krūtīm, oriņas ausīs, galvā lēzena cepure ar plīvura lentu, kura, mezglā saņemta, pārkarājās pār pakaļējo malu. Rokā tā turēja uzsistu rūtainu saules sargu, lai gan saule bija jau aiz meža galotnēm un vairs nemaz nespieda.</p>
                 <p>Pēterim nāca smieklis. Kas tad tā ir par tādu lepnu dāmu? Redzēts cilvēks ... Ā, Marīs ... Mikumu Marīs ... Viņš steidzās ārā pie viņas ...</p>
                 <p>Viņa tam lūkojās pretim ar savām brūnajām, valšķīgajām acīm, it kā gribēdama sacīt: «vai tu redzi, cik es glauna ...»</p>
                 <p>«Marī, tu!» viņš, līgsmi aizkustināts, tai sniedza roku. «Vai tu mani vēl pazīsti ... atceries, toreiz krogū ...»</p>
                 <p>«Ojā!» viņa dzīvi attrauca ... «Unt vēlāk iekš to restoracion ... kur tu to karmančik pataisīj par dumm' ... Ach, tas tik bij vien špāsē ...»</p>
                 <p>Pēteris viņu nesaprazdams uzlūkoja. «Kādēļ tu to valodu tā lauzi? Vai latviski vairs neproti? ...»</p>
                 <p>«Vaich,» viņa dzīvi noraustīja plecus, «kas tur tād bauersprāk ko nesaprast! Aber es tagad runā arī par deutsch ... kad grib hutes valkāt, tad vaj'g saprast par deutsch ...»</p>
                 <p>«Vai tu mosti!» viņš sērīgi iesmējās. «Tad tu tāda freilene? ... Vai zini, es arī pa vāciski runāju ... cauras dienas runāju ... Pēc sava amata man tā jārunā ... citādi nedrīkst ... Bet vai zini, pa to vāciski esmu tā atrunājies, tā atrunājies ... gribas patiešām saķert kādu cilvēku, ar kuru tā no sirds varētu</p>
                 <pb/>
                 <p>izrunāties latviski ... Marīt, mīļā,» viņš saķēra sirsnīgi viņas roku, «runāsim jau nu labāk pa latviski...»</p>
                 <p>Marīs palika gan tāda savāda, bet negribēja to izrādīt ... «Vaī, kā viņš nesaprot ... es tikai jokoju!» viņa izlikās ... «Saprotams, ka runāsim pa latviski ... tikai pa latviski!»</p>
                 <p>«Nu labi,» viņš apmierināts pasmaidīja: «tā tu man patīc vislabāki ... Bet kādēļ tad tu to sargu turi uzsistu? Saules jau nemaz nav... Laikam bīsties, ka brūna nenodedzi.»</p>
                 <p>«Es? ... Es nekā nebīstos ... Bet tā ir mode ... visas dāmas tā ... Un es tagad esmu kaufmaņa meita.»</p>
                 <p>«Taā!»</p>
                 <p>«Jā! Tēvs uzņēma bodi Pēterburgas Ārrīgā. Līdz rudenim mēs ar māti te būsim Dubultos ... te mums arī maza bodiņa ... Vai, Pēter, mums iet pārlieku labi. Nauda mums nāk katru dienu, mēs tagad pavisam citādi dzīvojam ... Tēju un kafeju dzeram ik rītus... jāteic, mums tās vairāk nekā uz zemēm skābas putras. Māte saka: kur vienai lauku saimniecei var būt tā dzīve, kas viņai te Rīgā!»</p>
                 <p>«Tad jau labi, tad jau brangi ...» Pēteris sirsnīgi attrauca ... «prieks man, ka jums tik labi iet ... Mēs no tās Rīgas tā visi baidījāmies, nezinājām, kas būs un kā būs ... redzi, nu visi te esam un dzīvojam. Man jau arī, vārdu sakot, iet pavisam smalki ...»</p>
                 <p>«Redzu jau, redzu,» viņa ar labpatiku to uzlūkoja. «Tu esi jaunskungs, kas jaunskungs!»</p>
                 <p>«Un naudas man ir tagad!» viņš apzinīgi pačinkstināja bikšu kabatā ... «Vadzi, Marīt, to es tev nekad neaizmirsīšu, ka tu mani toreiz cienāji ar gaļu ... Par to man tev kādreiz jāizmaksā ... Vadzi, vai tu nevarētu atnākt pie manis Klostera pagrabā ... tad tik tu redzēsi, kādus ēdienus pie mums ēd! — — Nē, nē, tas neies ... mēs tur tik labi nevarēsim izrunāties! Man pastāvīgi jābūt darbā ... nav vaļas ... Un, lai gan tu arī esi smalka dāma, tad tomēr vēl ne tik smalka, ka te Klostera pagrabā varētu ... Bez tam mēs dāmām vienām bez kungu pavadības nemaz neklājam... Vai zini ko vislabāk? Aiziesim uz Vērmaņa parku. Es pārģērbšos citās drēbēs, nosēžos pie galda kā kungs un lieku, lai citi ķelneri mūs apdien. «Heda, Kelner, hieher ... Kelner!» Tu redzētu, kā es viņus visus iztricinātu! Par ko ne — — par savu naudu ...»</p>
                 <p>Sagrābis viņas roku, tas to stāstīdams vicināja, un viņa to visu ar labpatiku klausījās un smaidīja.</p>
                 <p>«Ticu gan, tu jau tagad tāds kavalieris iztaisījies!» viņa piemetināja. «Bet apciemo taču mūs arī. Ai, mēs dzīvojam tagad ļoti smalki! Priekš logiem mums raibi gardiņi, mīksti krēsli, pulierēti galdi, balti galdsegi ... aoh, mēs tevi it labi varam uzņemt ... Mēs tepat dzīvojam blakus. Nu, atnāc taču, Pēter, pie mums ... nu, atnāc!»</p>
                 <p>Viņa to sacīja tik lūdzošā balsī, tik uztiepdamās, ka viņam palika tīri silti ap sirdi ... It kā nesamanīdams viņš lūkojās viņas brūnajās acīs, kuras vilinoši koķetēja ...</p>
                 <p>Te piepeši notika kas negaidīts ... kā no zemes izaugusi, Ortrude nostājās viņu priekšā. Frizūra vēl tāpat izplūkāta, uzvalks nekārtībā ... Pietvīkusi un sodoši viņa uzlūkoja Pēteri, kurš, lai gan nekādu vainu neapzinājās, taču stāvēja viņas priekšā kā grēcinieks.</p>
                 <p>«Pfui, pfui, Percy, mit einer solchen, reiner Mistkäfer ... pfui, Shoking! ...» (Vē, vē, Persi, ar tādu ... tīro mēslu vaboli, vē ... Nejauki! ...) Pārmetošā</p>
                 <pb/>
                 <p>balsī, gandrīz pusraudus viņa sacīja šos vārdus, tad naida pilnam acīm uzlūkoja Marī ... «Ach Du! ...»</p>
                 <p>«Kas tā tāda pustrakā?!» Marīs beidzot atdzērās no pārsteiguma. «Ko viņa grib?»</p>
                 <p>«Tā ir Ortrude, mana krust — — tā kunga meita, gribēju sacīt, pie kura šodien būs balle,» Pēteris viņai skaidroja. «Vadzi, ej labāk projām, viņa ir ļoti niķīga ... Kniebj un skrāpē kā nelabais ...»</p>
                 <p>«Ahā, lai tikai viņa pamēģina!» Marīs saslējusēs mēroja savu pretinieci no galvas līdz kājām. Ne par collu viņa negribēja atkāpties ...</p>
                 <p>Naids Ortrudes sejā pārgāja nicināšanā. «Große Dame will sie spielen ... Crinoline hat sie an! ... Dummes Mistmädchen du ...» (Lielu dāmu viņa grib spēlēt... krinolins tai jau! Muļķa mēslu meita tu.) Ka viņas sāncense piesavinājusies jau lielas dāmas tiesības, jo uz krinolini bija tiesība tikai tādām, bet viņai tāda vēl nav, tas viņu kaitināja visvairāk.</p>
                 <p>«Was kümmert das deine Nase!» Marīs skarbi attrauca. (Kas tavam degunam par daļu!) «Große Frau, hast tu mal gesehen ... Mistmädchen kann haben Crinoline, Mistmädchen hat Geld ...» (Liela sieva, vai redzēji ... Mēslu meitai var būt krinolins, mēslu meitai ir nauda ...)</p>
                 <p>Un, gribēdama vēl jo vairāk iedzelt, Marīs, it kā otras nemaz nebūtu, griezās atkal pie Pētera un viņam uztiepās: «Nu, apmeklē taču mūs kādreiz ...»</p>
                 <p>To Ortrude vairs nevarēja tālāk paciest. «Hinweg von meinem Gehoft!» (Nost no manas sētas!) tā bargi iesaucās, bruka Marīm virsū un grūda to nost no sētas. Bet viņas pretiniece pieķērusēs pie treliņa un nekust ne no vietas. Viņām tā stīvējoties, Marīs krinolīna stīpa tika spiesta un liekta, tā ka viens gals izspērās ārā no stotes. Iekāms Marīs spēja aizkavēt, jau viņas pretiniece to bija ar kāju pieminusi, un stīpa jau līdz pusei bija izkritusi no stotēm ...</p>
                 <p>«Hahaha!» Ortrude skaudīgā priekā uzgavilēja ... «Hahaha, Modedame ...» (modes dāma) un taisījās savas pretinieces štāti galīgi iznīcināt. Tad Pēteris metās pulkā un izšķīra viņas katru uz savu pusi. «Pfui, Schande, Schande!» (Vē, kauns, kauns!) viņš tagad sodoši uzlūkoja Ortrudi. Dabūjusi izlaist drusciņ savas dusmas un otrai «iekost», viņa gan mazliet sakaunējās, bet tad, iedomādamās, ka viņš aktivi pārgājis viņas pretinieces pusē, iededzās atkal no jauna uz cīņu. Marīs, cik ātri vien varēdama, izlaboja savu avāriju, t. i., iebāza stīpu atpakaļ stotīs, arī no savas puses negribēja palikt parādā. «Laid mani, Pēter, laid,» viņa lauzās tam garām. «Viņa dabūs baudīt manus nagus.»</p>
                 <p>Ar visiem spēkiem Pēteris viņas abas turēja nost vienu no otras, bet diezin vai uz ilgu laiku tas viņam būtu izdevies, ja kaujas laukam nebūtu tuvojusēs mamzele Faustine ar mazo Kunibertu. Viņi atgriezās atpakaļ no pastaigāšanās ...</p>
                 <p>Ortrude pirmā atlēcās, arī Marīs ziņkārīgi palika stāvam.</p>
                 <p>Pienākusi Faustine caur savu raga lorneti uzlūkoja šo trijatni. «Kas te notiek? Mademoiselle Ortrud, vai jūs varat dot kādus paskaidrojumus?» viņa jautāja.</p>
                 <p>«Tā ir infamija!» Ortrude pietvīkusi vīstīja dūres. «Man grib laupīt manu mūža laimi!»</p>
                 <p>Tikai Faustine visu notikušo nepavisam nevarēja stādīties priekšā, un tādēļ viņai nebija ne jausmas no visa tā, kas te noticis. «Es jūs nesaprotu, mademoiselle! Kā es atronu jūs šinī sabiedrībā?»</p>
                 <p>«Mon Dieu, man gan še būs kāds vārdiņš līdzrunājams!» Ortrude attrauca.</p>
                 <p>«Mums pie pastaigāšanās pa mežu bija nolikta botanizēšana, kā zināsiet!» Faustine nežēlīgi turpināja. «Kā es atrodu jūs šeit?»</p>
                 <pb/>
                 <p>«Mans dievs, es jau nevarēju sadzīt jūsu pēdas un biju spiesta griezties atpakaļ uz mājām,» Ortrude pusraudu iesaucās. «Jūs man tik spēji nozudāt ...»</p>
                 <p>«Vai arī jūs mums ... Katrā ziņā es mamman par to nodošu ziņojumu ... Bez tam jums ieteicu doties pie kamercofes un savest savu frizūru kārtībā. Bet kas tā par sabiedrību?!» viņa nicinoši noraustīja plecus. «Kas tas par puiku tāds?»</p>
                 <p>«Persi, ķelneris ... izsūtīts še priekš apkalpošanas, jūsu augstdzimtība!» Pēteris rātni, gandrīz militarīski palocījās ...</p>
                 <p>«Labi, bet tu taču neesi sūtīts še uz ielas?» Faustine viņu asi un caururbjoši uzlūkoja.</p>
                 <p>«O, gan, jūsu augstdzimtība,» Pēteris turpināja. «Mademoiselle Ortrudei bija vajadzīgi mani pakalpojumi, un, ja viņa mani sauc, es taču nevaru nepaklausīt. Ja vajadzīgs, es pakalpoju katrā vietā un katrā laikā ... Priekš tam taču es esmu ...»</p>
                 <p>«Jaā, labi sacīts, itin pareizi!» Faustine atbildēja, lielā mērā no Pētera paskaidrojuma apmierināta. «Dienastnieks ir priekš tam, lai viņš saviem kungiem paklausītu. Bet viņam vajaga arī sajust pret saviem kungiem cienību ... it sevišķi pret īstiem vācu kungiem ...»</p>
                 <p>«O, to es arvien un katrā laikā esmu sajutis!» Pēteris apgalvoja ...</p>
                 <p>«Jā, jā, es redzu,» Faustine labvēlīgi piebalsoja. «Spriežot pēc tava vārda, gan laikam esi vācu bērns? ...»</p>
                 <p>«O, man ir ļoti augsti radi,» Pēteris lielījās ... «pat Rīgas patricieši — —»</p>
                 <p>«Na, na, paliec jau tādā kārtā, kā dievs tevi iestādījis, mans bērns!» Faustine viņu pārtrauca. «Klausi tikai savus kungus un esi labs pret tiem, un tie arī nebūs slikti pret tevi ... Bet kas šī knīpa tāda?» viņa beidzot pagriezās pret Marī.</p>
                 <p>Ortrude tvīka vien un nevarēja vairs valdīties ... «O, šī ir tā dumjā persona — —»</p>
                 <p>«Pst!» Pēteris, aizlicis pirkstu priekš mutes, viņu apsauca, un, kad tā samulsa, tas viņas vietā turpināja: «— kura dzīvo tepat kaimiņu sētā. Viņa atnāca pie mademoiselle Ortrudes prasīt padomu, vai tā ir patiešām modē kā viņai tagad. Mademoiselle turpretim atrada, ka tā pavisam nejauki, un gribēja viņai uz pēdām to rēpi noraut ...»</p>
                 <p>Ortrudei ap lūpām savilkās valšķīgs smaids, viņa Persi tagad pateicīgām acīm uzlūkoja.</p>
                 <p>«Umhm!» Faustine orientēta apmierināta norūca. «Mademoiselle Ortrudei šinī lietā pilnīgi taisnība ... krinoline ir kas nejauks ... Dievs sievietes piemeklējis par viņu grēkiem ... Bet, ka mademoiselle ielaižas ar katru sarunās un dod vēl padomus, tur viņa aizmirsusi savu augsto stāvokli ... Diezin vai vēl neesi zemnieku bērns? ...»</p>
                 <p>«Esmu kaufmaņa meita,» Marīs aizskarta atcirta ... «un uz laukiem mans tēvs bija saimnieks ...»</p>
                 <p>«Tāpēc! Bauru dzimuma, latviete,» Faustine noraustīja plecus. «Bet mademoiselle ir konsula meita, kuras senči no dzimumu dzimumiem ir vācieši ... Viņai tādēļ ar jums, zemiem ļautiņiem, nekas nevar kopējs būt, un, ka viņa to ir aizmirsusi, tas ir smādējami ... Ej, bērns, atpakaļ uz savu māju... te tev nekāds padoms nav meklējams. Kas tev, vienam prastam ļaužu bērnam, jāzin par modi. Krinolines lai valkā augstas kārtas dāmas, jums, bauru cilvēkiem, kad tikai putra un maize ...»</p>
                 <p>Marīs par tādu apvainojumu jau gribēja saslieties, bet Pēteris, to stumdams projām, klusu mierināja. «Ej, Marīt, ej ... vēlāk pie jums noiešu ...»</p>
                 <pb/>
                 <p>«Allez mes enfants!» (Ejiet, bērni!) Faustine mudināja Ortrudi un Kunibērtu, kurš vēlreiz pret visiem pakniksēja. «Un tu, Persi, turpini tā arvienu uz priekšu. Esi paklausīgs pret saviem kungiem, tad viņi tevi neaizmirsīs un tu dzīvē tiksi uz priekšu ...»</p>
                 <p>Viņi devās katrs uz savu pusi ... Marīs, galvu nolaidusi, uz māju, Faustine ar kungu bērniem uz parādes durvīm un Pēteris pa mazo pusi pie saviem darbiem ...</p>
                 <p>Galds jau bija uzklāts un izdekorēts. Faustines jaunkundze caur savu lorneti to visu pārskatīja, bet pēc sava paraduma gribēja vēl šur tur dot kādus aizrādījumus. Bet Līschena ķelnerus jau bija samācījusi. «Ja tas vecais spoks nāk un sāk jūs mācīt, tad prasiet viņai tikai padomu, kā tā un tā «gerichte» sagatavojama ... Tad viņa pazudīs pate no sevis ...»</p>
                 <p>Un tā arī bija. «Mamzele Švīchelbein, vai jūs mums nevarat sacīt, cik mums likt sinepes pie pudiņa zoses? ... Vai nelikt mums pie teļa cepeša drusciņ kordomonu?»</p>
                 <p>Faustine viņus neizprazdama uzlūkoja. «Tā ir Līschenas darīšana ... absolūti viņas darīšana. Griezieties pie viņas.» Tad devās uz savām istabām un nerādījās vairs.</p>
                 <p>Pēc paturēta palaunaga Pēterim tika uzdots izkrāmēt vāgūzī noliktās alus kastes un nolikt katru zorti savā vietā, lai to tad vēlāk pēc vajadzības varētu paķert. Porteri, bairīšalu, Kulmbacheru, bukalu un kā nu viņus visus sauca ... Pie tam viņam bija laika pārdomāt savus šīs dienas piedzīvojumus. Vispār ņemot, viņš ar saviem panākumiem bija apmierināts, tikai tas viņam nepatika, ka Marīs tā tika apkaunota un pazemota.</p>
                 <p>Pēterim drīzi to visu nācās piemirst, jo pie vakara pie parādes durvīm pielaida eķipaža, no kuras izkāpa konsuls ar cienīgo. Kreiļa vairs nebija uz bukas, bet viņa vietā pieņemts krievu kučieris Ivans ar lielām ūsām un oriņām ausīs. «Cienīgā taču dabūjusi savu cauri,» Pēteris nodomāja. Kur Kreilis tagad, to viņa pēcnācējs nezināja pasacīt, un Pēterim arī nebija vaļas daudz klaušināt, jo viņam bija jāstājas darbā.</p>
                 <p>Zālē viņam bija izdevība uz acumirkli sarunāties zem četrām acīm ar krusttēvu, kurš te pārskatīja, vai viss kārtībā. «Tad arī tu, puis', esi atsūtīts,» viņš to uzrunāja. «Tas ir labi, tas ir brangi! ...No šī vakara tu daudz mantosi, zēn, daudz mācīsies. Tāda sabiedrība reti kad sanāk kopā ... Nu, kā tev tavs jaunais pulkstenis iet?»</p>
                 <p>«Kā zvērs,» Pēteris lielīja, «četrdesmit astoņas stundas bez apstāšanās. Lielo paldievs jums par to un arī par ancuku ...»</p>
                 <p>«Nu, nekas, manu zēn ... dabūsim vēl, ja vajadzēs! Mēs dzīvosim ... Tikai nu esi labi acīgs un visu uzmani. Mācies manieres, ka dienās pats proti iznesties ... Un par visām lietām ievēro mūsu norunu! Ne zināt neliecies, ka tu man kas esi ... Saproti!»</p>
                 <p>«Jā jau, jā,» Pēteris attrauca. «Neesmu jau mazais bērns ...»</p>
                 <p>Viņš aizdedza kroņa lukturus un sveces, jo sāka jau rasties viesi, un konsuls ar savu cienīgo steidzās tos sagaidīt ...</p>
                 <p>It kā uz norunu viesi plūda šurpu no visām pusēm, gan ekipāžās, gan kājām, dāmas, kuplas un baltas, sārtas un staltas, kungi gan zelta tresēm, gan melnās frakās... citiem līdzi arī sulaiņi, kuri paliek gaidot. Viesi izklīst pirms pa dārzu, apskata Rabemaņu īpašumu, apbrīno to, uzteic. «Sehr nett,» «sehr hübsch», tā vien dzird ... Drīzi vien rūc kā bišu stropā; kas nejauši sastapušies, priecājas ...</p>
                 <pb/>
                 <p>skūpstās arī, tikai kungi ar kungiem un dāmas ar dāmām. Triec pa vāciskam un franciskam, jo tik daudz Pēteris it labi prot izšķirt, kas kurā valodā ... Kungi ar asprātīgām piezīmēm aizskar dāmas un atkal otrādi ...</p>
                 <p>Un, kad visi sanāk iekšā, kur spoža sveču gaisma zaigo un spīguļo kroņa lukturu glāžu križuļos, dzirkstas dāmu galvas rotas un briljantu krūšu rotas un auskarī, pie tam vēl gaiss pilns vijolīšu un rožu smaržas, tad tas viss Pēteram izliekas kā kāda burvju pasaka. Un pati cienīgā viņam izlikās kā šīs godības vidus punkts un kronis ... mirdz viņas acis, mirdz viņas akmeņi, viņas vaigs kūst no laipnības un laimības. Šovakar viņa pavisam cits cilvēks ... tik labi prot ar vienu, ar otru un ar visiem! Pēc viņa domām, viņa bija šī vakara dvēsele un, ja viņas būtu še trūcis, tad daudz būtu kas trūcis ...</p>
                 <p>Bet Pēteris nemaz neapzinājās, ka arī viņš pats te ļoti piedienēja un, ja viņš būtu trūcis, tad arī daudz kas būtu trūcis, jo arī viņa spožās metāla kņopes sveču gaismā laistījās, sniega baltais krāgs, šlipse, cimdi, iebrūnais sārtais sejs, tas viss tik «apetitlīgs», ka ikviena no klātesošām dāmām viņu būtu vēlējusies uz savas šokolādes kastiņas vāka ... Pie tam viņš bija tik dzīvs, tik pakalpīgs ikvienam pie aukstā uzkožamā, kas tika iebaudīts stāvus pie bufetes, pret dāmām tik galants, ka nolasīja tām viņu vēlēšanās no acīm.</p>
                 <p>Kad kungi bija iedzēruši pa ženeverim, uzkoduši kaviāru, gaiļa sekstes un citu, arī dāmas iedzērušas pa lāsītei vīna un liķiera un iebaudījušas, ko sirds kāro, visi sēdās klāt pie klātā galda un nu sākās īstā mielastošana. Galds, kā jau minēts, bija klāts pakavveidīgi, un ikvienam bija ierādīta vieta tur, kur uz kārtes stāvēja viņa vārds, skatoties pēc stāvokļa, no mājas kunga vai kundzes tuvāk vai tālāk.</p>
                 <p>Viņi sēdēja pašā vidū, viņai blakus ekselence Julijs fon Kube, viņam manufakturpadomnieks Adolfs Tilo, kas reprezentēja biržas komiteju. Viņiem pretim otrā pusē pašā vidū pirmais jeb «vārdu vedošais» birģermeistars Johans Kristofs Švarcs, kas cienīgai par jo lielu prieku ar visu savu lielo vecumu bija ieradies. Pa vienu roku tam sēdēja pats jaunākais birģermeistars Oto Millers, pa otru roku Lielās ģildes eltermanis Lemke. Pārējie rātskungi, ģilžu reprezentanti, ievērojamie pilsoņi un citi viesi, kungi un dāmas, raibā rindā viens aiz otra, visi pa lielākai daļai viens otru pazinās, līdz pēdējiem diviem galda abos galos — jaunekli ar melnām ūsiņām un pusmūža vīru ar melnu bārzdu un raga brilli, tos, izņemot mājas kundzi, neviens nepazina. Starp viesiem vēl atŠadās: birģermeistars Eduards Valters Tīlemans Grims, rātskungi: Eduards Holanders, Gustavs Daniels Hernmarks, Jūlijs Betfīrs, Augusts Frīdrichs Krīgsmans, fabrikanti — Vilhelms Tanks un Kārlis Kristjānis Šmits, Rīgas cementa rūpniecības nodibinātājs, tālāk izslavētais Brandenburgs, Mazās ģildes eltermanis Vilhelms Taube, pilsonis Frīdrichs Brunstermans, visi pa daļai ar kundzēm, pa daļai bez tām, — superintendents Pēlhauss un vēl daži garīdznieki, angļu kolonijas reprezentanti pilnā sastāvā, juristi Roberts Bingners un Eižens Alts, «Rigasche Zeitung» redaktors Dr. Buchholcs un vēl daudzi citi ievērojami vīri. Ar vārdu sakot, bija sapulcētas kopā Rīgas visaugstākās galotnes, tik izlasīta sabiedrība, kāda nebija ilgi kopā redzēta.</p>
                 <p>Valodas tik dzīvas, smiekli tik sirsnīgi, ka Pēteris tīri būtu varējis papriecāties, ja tikai viņi nebūtu atļāvušies tik zaimojošas piezīmes par tiem bauriem un latviešiem. It sevišķi tie garīdznieki, tie saviem kaimiņiem par latviešiem ļaunu vien stāstīja, cik Pēteris varēja novērot, un tas viņam ļoti sāpēja sirdī. Viņš nemaz nevarēja saprast, kā krusttēvs, pats latvietis būdams, tādu nicināšanu par savu tautu varēja pielaist? Bet, nu redz, vajadzēja slēpties! ... Viņš jau pats to</p>
                 <pb/>
                 <p>zināja ... būdams dienestnieks, nedrīkstēja lāga atzīties par latvieti, kur nu vēl kungs, kas grib būt starp citiem kungiem.</p>
                 <p>Te kāds piešķindināja glāzi. Visi palika klusu. Piecēlās jaunākais birģermeistars Oto Millers, pusmūža vīrs, paplatu vaigu, ierāmētu visapkārt bārzdas joslā, kas izbeidzās zem kailā smakra pakaklē. Brīdis svinīga klusuma, tad viņš iesāka.</p>
                 <p>«Jūsu augstās eminences, ekselences un magnificences! Mani kungi un dāmas! Viņa magnificences «vārdu vedošā» birģermeistera Johana Kristofa Švarca vietā atļaujiet man sacīt kādus vārdus. Mūsu priecīgai kopbūšanai šodien ir kaut kas tradicionels. Vēsture mums rāda, ka Rīgā visas svarīgākās rātes un ģildes sapulces beigušās ar mielastu. Tādēļ tad sirsnības, draudzības un uzticības parādījumi pie kopēja mielasta ir, tā sakot, pārgājuši rīdzinieku dabā ... un vienīgi tikai tā tas ir īsts mielasts, un īsti mielastot prot tikai rīdzinieks. Šie sirsnības un uzticības pierādījumi, ko mēs tad savstarpēji saņemam, mūs vieno un dara stiprus. Mūsu pilsēta arvien pieaug, pienāk klāt viņiem jauni pilsoņi, kuriem tāpat ir savas intereses un kuri grib izteikties ... Pie kopējiem mielastiem mums ir izdevība ar tiem iepazīties, ar viņiem saprasties un viņus pie sevis saistīt ... Mūsu pilsētas satversme, pēc tam kad tā no ķeizarīenes Katrinas otrās pārtraukta, bet no ķeizara Pāvila atkal visžēlīgi atjaunota, nosaka, ka, ja kāds loceklis iz augstās rātes aizgājis uz viņu labāku dzīvošanu, tad jaunu locekli viņa vietā izvēl pati rāte no pašiem pirmiem un labākiem Rīgas pilsoņiem, kuri sēd uz Lielās vai Mazās ģildes vecāko beņķa ... Šodien mums nu ir tā laime un gods būt viesos pie Lielās ģildes vecākā — konsula Georga Rabemaņa ... vīra, kura namā valda īsti baltu uzskati, vīra, kura ģermāņu dzimums, par ko nevienam nav ne acumirkļa iemesla šaubīties, ir garantija, ka caur viņu arī uz priekšu tiks uzturēta mūsu kontinuitāte.</p>
                 <p>Mūsu interese ir — un es domāju, ka runāju visiem mūsu augstās rātes locekļiem iz sirds — mūsu interese ir, ka mēs pie nākamā gadījuma un izdevības saistām savas kolēģijas sastāvā mūsu mīļo biedri — uzņēmīgo Rīgas tirgoni konsulu Georgu Rabemani. Tā nav vienīgi mūsu iniciativa, tas ir atklātības spriedums, kuru būsim akceptējuši mūsu tēvu pilsētai par svētību. Paceļu tādēļ glāzi uz viņa veselību ... lai dzīvo mūsu krietnais biedris ... Hoch, hoch ... hoch!...»</p>
                 <p>Visi kā sastinguši noklausījās šo nozīmīgo runu, kura bija vēl nozīmīgāka caur to, ka to varēja ieskatīt par puslīdz oficiālu ... To tātad jau varēja ieskatīt par drošu faktu. Pats konsuls reižu reizēm piecēlās, par lielo goda parādījumu mēmi aizkustināts palocījās, gribēja ko teikt, bet nevarēja. Un Hildegardis kundze vai kusa no laimības; siltāki un spožāki vairs pati saulīte nevarēja izstarot kā viņas acis uz visām pusēm.</p>
                 <p>«Hoch, hoch, hoch!» visa sabiedrība piesita glāzes ar nama tēvu un nama māti, kuri mēmi un aizgrābti nespēja saņemt vien visus tos goda parādījumus. Un ne mazāk jutās godināts Pēteris. Ka viņa krusttēvs bija liels vīrs, to viņš jau zināja, bet, ka viņš tik liels āķis ... ne. Un tādēļ arī viņš spēkiem sauca līdzi «hoch!» ... Iejūsminātā sabiedrība gan to nepamanīja, bet vecākais ķelneris. «Vai tu traks esi?» viņš piegrūda tam pie sāniem. «Labāk uzmani, ka kungiem kā netrūkst.»</p>
                 <p>Kad sirsnīgās gaviles bija aprimušas un viesi izmainījuši savstarpējās sarunās kādus vārdus, piecēlās atkal apmēram tāda paša tipa kungs, tikai drusciņ šaurāku vaigu un sirmāks.</p>
                 <p>«Viņa magnificencei rātskungam Gustavam Danielam Hernmarkam vārds!» birģermeistars sacīja.</p>
                 <pb/>
                 <p>«Augstā sabiedrība!» runātājs iesāka: «Piebalsoju savam priekšrunātājam: par tādu pilsoni kā konsuls Georgs Rabemanis Rīgas pilsēta var novēlēt sev laimes, un mēs, rātes locekļi, justos ļoti pagodināti, iegūstot šādu biedru. Pie šī gadījuma es nevaru atturēties, neminējis to vīru, kuram mums jāpateicas, ka Rīga varējusi tā attīstīties, pieaugt un iegūt no jauna daudz tādu krietnu pilsoņu kā mūsu cienījamais Lielās ģildes vecākais. Es nemaldīšos, ka jūs visi sacīsiet vienā mutē ar mani: šis vīrs ir viņa augstā ekselence grafs Suvorovs Rimņikski firsts Itaļiski, mūsu bijušais ģenerālgubernators, kuram vēl jo tuvu personīgi stāvēt man bija tas gods. Kauču arī mums, rīdziniekiem, laime dabūt viņam tādu pēcnācēju, kāds ir viņa augstā ekselence ģenerālis barons Līvens, par kuru mums pilnīgi garantija, ka tas kā šīs dzimtenes dēls jūt līdzi mūsu pilsētas uzplaukšanai, tad tomēr visa Rīgas attīstība ir cieši saistīta ar firsta Suvorova vārdu. Sākot ar 1848. gadu, kad viņš ieradās pie mums, visas lietas ņēma citu virzienu. Zem viņa augstās protekcijas nodibinājās biržas komiteja, kura nu turpmāk gādāja par šejienes ostas apstākļiem. Kopš 1823. gada pie Daugavas padziļināšanas vairs nebija ne roka pielikta, jūras mute bija aizsērējusi uz 8—9 pēdām. Visiem lielākiem kuģiem vajadzēja pievest lādiņu uz klajas jūras, kas izmaksāja ļoti daudz un bija savienots ar briesmām. Ārzemju rēderi labprāt atturējās sūtīt uz Rīgas ostu, un nodibinājās uzskati, ka Rīga kā ostas pilsēta nekam neder, un valsts centrālā valdība Pēterburgā vairs neturēja pat par vērtu vilkt dzelzceļu no Dinaburgas uz Rīgu, bet projektēja pirmējo savienot ar Liepāju. No šīs līnijas tad Rīgai tuvākā vietā bija atļauts savienoties ar zaru līniju. Tās bija lielas briesmas priekš mūsu tēvu pilsētas, kas apdraudēja viņas nākotni. Šī ziņa priekš manis bija tik notriecoša, mani kungi un dāmas, ka es pie Ņevas krastiem, kur biju nosūtīts šīs lietas dēļ rūpēties, sagulēju divus mēnešus slims. Ka šīs briesmas tika novērstas, ka mums netika atņemts mūsu dzīvības nervs — Dinaburgas dzelzceļš, par to mums ir jāpateicas vienīgi mūsu augstam gādniekam — viņa ekselences gaišībai. Tikai garantējamo būves kapitālu, pie kura sagādāšanas vislielākie nopelni ir mūsu angļu kolonijai,» — viņš palocījās pret dažiem kungiem, kuri palocījās pretim — «ceļu ministrija pazemināja no 12 miljoniem uz 10.800.000 rubļiem. Bet, pateicoties mūsu dzelzceļa saimnieciskās direkcijas cītībai un saprātībai,» — viņš paklanījās pret Juliju fon Kubi, kurš arī palocījās pretim, — «nekādas garantijas vairs nav vajadzīgs, bet akcionāriem iespējams izmaksāt pat prāvu dividendu. Pēc tam kad Dinaburgas dzelzceļš ir devis tik apmierinošus panākumus, patlaban uzsākti priekšdarbi dzelzceļa būvei uz Jelgavu, ko sevišķi iekustinājis mans draugs manufakturpadomnieks Adolfs Tilo. (Savstarpēja palocīšanās.)</p>
                 <p>Tālāk mūsu augstā aizgādņa nopelns ir, ka mums ir nokārtoti ostas un brāķa noteikumi, ka pie Rīgas var uzbraukt kuģi, kas peld 1 —17 pēdas dziļi, bet Mīlgrāvī pat līdz 20 pēdas dziļi, ka mums pašiem pirmiem bija magnētiskais telegrāfs no Rīgas līdz Dinamindei, kas sevišķi no svara pavasaros un rudeņos, kad varam katru brīdi dabūt ziņas par ledus apstākļiem jūrā. Ka mums tad tālāk tika liegta koncesija uz sava rēķina izbūvēt magnētisku telegrāfu uz prūšu robežām un savienoties ar ārzemju telegrāfu tīklu, to novērst, diemžēl, nestāvēja viņa gaišības varā.</p>
                 <p>Beidzot es vēl minēšu veco Rīgas vaļņu noārdīšanu, kas atvēra logu jaunam gaisam un padarīja galu lielai nospiestībai un šaurībai iekšpilsētā ... Tāpat caur viņa laipno gādību svabadā zeme palika pilsētas īpašumā. Uz tās pacēlās mūsu jaunais mūzas templis — pilsētas teatris, pacēlās gāzes iestāde, kuras pirmās liesmiņas mūsu pilsoņi jau redzējuši. Drīzi tur redzēsim arī savu politechniku,</p>
                 <pb/>
                 <p>kura tagad īrētās telpās, bet ir projektēts viņu celt uz pašu zemes. Tādēļ tikai ar cienību varam iegādāties firsta Suvorova Rimņikski Itaļiski vārdu. Rīga ir tā, kas viņa ir, caur savu ilggadīgo ģenerālgubernatoru, kuru man bija tas gods jo tuvu pazīt un pārrunāt personīgi ar viņu visus svarīgākos jautājumus. Sevišķi tajas grūtos laikos, kad pa Krimas kara laiku Rīgas osta bija bloķēta, bija kā izmirusi un viss eksports un imports tika izdarīts ar zirdziniekiem līdz prūšu robežām. Tādēļ lai dzīvo mūsu augstā valdīšana, mūsu administrācija ... Es paceļu glāzi uz viņas reprezentantu mūsu starpā — viņa ekselenci Juliju fon Kubi. Hoch, hoch, hoch! ...»</p>
                 <p>Atkal tika piesistas glāzes, atkal laimes uzsaukumi, tomēr ne vairs tik sirsnīgi un jūsmīgi ... vairāk formāli un cienīgi, neizvērtās tā kā pirmīt frenetiskās gavilēs ...</p>
                 <p>Piecēlās kungs, kas sēdēja mājas kundzei blakus ... šķeltu, sarkanu vaigu bārzdu, ordeni kakla lentā, bet citādi ne mundierā, bet melnā frakā ...</p>
                 <p>«Pateicos viņa magnificencei par laimes uzsaukumu, lai gan še oficiāli nereprezentēju valdības varu. Bet viņa vārdus varu pilnīgi parakstīt. Administrācijai ir tas gods pie pilsētas uzplaukšanas strādāt kopā ar tik cienījamu rāti, ar tik saprātīgiem ģildes priekšstāvjiem un ar tik mērķa apzinīgiem pilsoņiem, kuri ne acumirkli neaizmirst, ka viņi ir balti un ka viņi šīs zemes vēsturiskām tradicijām parādā — uzturēt arī uz priekšu savas atsevišķās īpatnības kā atsevišķs loceklis lielās Krievu valsts kopības ķēdē ... Man ir bijusi tā laime ar mājas kundzi izmainīt domas, un es varu tikai priecāties par to veselīgo garu, kāds šinī namā valda. Konsulu Georgu Rabemani un viņa laulātu draudzeni Hildegardis kundzi īsto baltu ugunskuru sargātājam es varu uzstādīt par paraugu, kādai būs būt īstai Rīgas pilsonībai, un tādēļ uzsaucu viņiem augstas laimes. Rīgas augstā rāte var novēlēt sev augstas laimes, ja tai izdodas iegūt šo pārliecināto baltu locekli. Hoch, hoch, hoch!»</p>
                 <p>Kad glāžu šķindināšana un gaviles bija aprimušas, piecēlās pats mājas kungs. Pēterim sirds sāka straujāki pukstēt. Cik cienīgi viņa krusttēvs nostājās un cik skaisti caur degunu nokraukojās!</p>
                 <p>«Jūsu augstās eminences, ekselences, magnificences! Mani kungi un dāmas! No jūsu goda parādījumiem izaicināts, no tiem laipni domātiem vārdiem, kurus mani priekšrunātāji zīmēja uz mani, atļaujos sacīt kādus vārdus. Ja mēs priekš vispārības strādājam, tad nostājamies uz kādas labi pārdomātas un nosvērtas platformas, kas tad mūsu darbiem noder par ciešu mērauklu un vada tos zināmā virzienā. Ja nu man būtu tas gods un tā laime — es atbildu te uz tiem nepārprotamiem aizrādījumiem no visām pusēm — kļūt uzņemtam rātes kolēģijā — — lai gan, pēc maniem uzskatiem, šis gods piekrīt tiem daudziem vīriem, kuri nopelnu bagātāki par mani, — bet man tomēr tiktu piešķirts tas gods, kuru atraidīt būtu apvainot tos, kuri man to parādījuši, un manai balsij arī būtu kāda nozīme pie mūsu pilsētas likteņa, tad mana platforma būtu saņemama maz vārdos: Laissez faire, laissez passer! Ļaujiet ražot un ļaujiet pārdot! Bez kaut kādiem liekiem ierobežojumiem. Veco mūru noārdīšana ir ļoti raksturisks piemērs mūsu tēvu pilsētas turpmākai uzplaukšanai un attīstībai. Ir jānovērš visi kavēkļi darbam, enerģijai, dabiskai attīstībai. Darba un tirdzniecības brīvībai. Pēc manām domām, ir jākrīt cunftēm un innungām tādā raksturā, kādas tās pie mums. (Hernmarks no vietas: Pilnīgi manas domas!) Jāpārveidojas arī pašas rātes konstituēšanas veidam, kuram jānostājas uz demokrātiskiem pamatiem. (Hernmarks no vietas: Gluži manas domas!) Nodokļu nasta jāizdala taisnīgāki uz to kamiešiem, kuriem kas ir. (Hernmarks: Itin pareizi!) Pie mums apliktas ar galvas</p>
                 <pb/>
                 <p>naudu mazturīgas masas, laikam par sodu, ka viņām nekā nav ... turpretim nodokļi uz īpašumiem, piemēram, imobiliju nodokļa, mums nepavisam nav! ... Tāpat nenokārtots ir vēl iedzimto jautājums, attiecības starp vāciem un nevāciem. Ja mēs liedzam nevāciem ietikt mūsu korporācijās, ja liekam tik lielu svaru uz vācu dzimumu, tad mums jāļauj nevāciem nodibināt pašiem savu kultūru, tā pat jāveicina, jo citādi netiek modināti un attīstīti zemes produktivie spēki mums pašiem par ļaunu. Pēc manām domām, nebūt nav jāprasa, vai kāds ir dzimis vācietis, bet vai tam ir vācu audzināšana, tas grib būt kā vācietis, domā un jūt kā vācietis. Tā tikai mēs stiprināsim savus spēkus, turpretim spaidu sistēma mūs var aprakt nevācu masās ... Mums vispār jārēķinās ar laika garu, jāpiemērojas arī reformām, kuras citādi varbūt nāks pret mūsu gribu no kādas augstākas varas. Protams, ka visa tāda pārgrozība izdarāma, ievērojot stingri mūsu baltu kontinuitāti, ka viss tas labais, derīgais un īpatnējais lai paliktu. Daba netaisa lēcienus, vēsture arī ne ... Viņas prasa sakarus ar tradicijām ... Aizkustināts no man parādītās uzmanības un lielās uzticības, minot mani priekš tik svarīga un atbildīga uzdevuma, kāds ir Rīgas rātes loceklim, es uzdzeru jums, augstām magnificencēm, un uz jūsu augstās kolēģijas pastāvēšanu un zelšanu. Lai dzīvo Rīga un viņas augstā rāte ...»</p>
                 <p>Tik skaļi un sirsnīgi aplausi vēl nebija bijuši ne pēc vienas runas ... vismaz Pēterim tas tā likās ... Tāpat tas likās arī Hildegardis kundzei, kura pie konsula runas pirmās daļas bija it kā sastingusi, bet pie pēdējās atplauka un staroja aiz laimības, piesita tagad ar vienu, otru un kas vien ar viņu piesist vēlējās. Un nebija neviena, kas nebūtu gribējis piesist viņai un konsulam. Kas nevarēja viņus piesniegt tieši, tie piecēlās no savām vietām un gāja apkārt galdam, tā ka uz brīdi izcēlās kņada un pēc tam dzīvas sarunas.</p>
                 <p>«Es tikai varu piekrist sēram Rabemanim,» kāds no angļu kolonijas sacīja rātskungam Hernmarkam. «Pie mums Anglijā, kur likumdošana atronas tautas rokās ... labāk sakot, turīgo un izglītoto aprindu, kurām parlamentā pārsvars, nekad negaida, līdz tauta reformas ņem, mēs viņai tās dodam. Caur to mēs arī dodam tādas, kā mums patīk, bet, ja viņa ņem, tad ņem tādas, kā viņai patīk ... To arī Rīgai vajadzētu ievērot ...»</p>
                 <p>«Jums taisnība, sēr,» Hernmarks atbildēja. «Krievija, kā visas zīmes rāda, nenoliedzami atronas lielu reformu priekšvakarā. Arī Rīga kā viņas sastāvdaļa nevarēs izvairīties no šīm reformām jo vairāk tādēļ, ka dažas mūsu formas pārāk novecojušas. Sen tās vairs nav piemērotas mūsu tagadējiem sabiedriskiem spēkiem. Ir tādēļ no svara, ka neļaujamies pārsteigties, bet, cik paši būsim strādājuši pie reformām līdzi, tādas viņas arī būs ...»</p>
                 <p>«Vai šinī virzienā jau kas darīts?» anglis jautāja. «Būtu pats pēdējais brīdis ...»</p>
                 <p>«Ir sperti soļi, sēr!» Hernmarks viņu apmierināja. «Ir izstrādāts projekts, pēc kura rātes vēlēšana ne tikvien kā triju šķiru lieta, bet visu Rīgas pilsoņu tiesība. Bet citādi esam paturējuši acīs, lai pilnīgi tiktu uzturēta rātes kontinuitāte un tās viņas īpatnības, kuras izrādījušās par ļoti noderīgām ...»</p>
                 <p>«Bet vai ir kāda garantija, ka šis projekts tiks no valdības akceptēts?» anglis jautāja.</p>
                 <p>«Mūsu garantija,» Hernmarks pasmaidīja, «ir mūsu augstais draugs viņa gaišība firsts Suvorovs, kuram tagad kā pilsētas priekšniekam Pēterburgā augsti sakarī. Ja viņa svaram izdosies izgādāt mūsu projektam apstiprinājumu, tad pret visām «reformām» esam pasargāti ...»</p>
                 <p>Atskanēja atkal glāžu činkstināšana ... vārds bija Sv. Jāņa ģildes eltermanim </p>
                 <pb/>
                 <p>Viļumam Taubem. Tas bija jau gluži sirms vīrs un arī nekāds liels runātājs ... «Jauni laiki prasa savas tiesības,» viņš pēc parastā ievada iesāka. «Tanī ziņā konsula vārdi ir neapgāžama patiesība. Bet nebūs aizmirst, ka amatam ir zelta pamats. Un šis zelta pamats ir cunfte, kādēļ mēs pašas cunftes kā ļoti noderīgas nedrīkstam satricināt. Protams, ka pārgrozāmas visas tās šrāgas, kuras vairs nesaietas ar tagadējo likumisko kārtību un laika garu ... Es domāju, ka pilsonisko uzturu (die bürgerliche Nahrung) mēs necunftīgiem pilnīgi nevarēsim aizturēt. Bet piepaturamas ir dzimuma grāmatas meistarīem, ka viņi vācu dzimuma un laulības gultā dzimuši. Tas ir viens no cunftes stiprākiem pamatiem, jo dod mums garantiju, ka mūsu amatnieku aprindās nesaronas vis šādi tādi elementi, fušeri, kas nekā nejēdz. Mēs zinām tad, ka mums darīšana ar īstiem vācu meistarīem, kas savu amatu prot. Otrkārt, mūsu cunftes nav iznīcināmas, tādēļ ka no viņām kopēji sastādās Sv. Jāņa ģilde, kurai ir sava vēsture ... Šī ģilde ir pilsētai devusi pilsonisku elementu, kas ir bijis ļoti noderīgs pilsētas aizstāvēšanā un pārvaldīšanā ...</p>
                 <p>Konsuļa Rabemaņa ieiešanu augstā rātē Sv. Jāņa ģilde apsveiktu tikai ar prieku, ievērojot viņa liberālos uzskatus, kas attiektos arī uz mums, amatniekiem. Mūsu laikos gan parasts raudzīties uz amatnieku pār pleciem. Mazā ģilde bieži ignorēta, kur viņai bija tiesības. Sevišķi no tā laika, kad, pilsētai paplašinoties, pārvaldīšana vairs nav goda amats, kā tas bija vecos laikos, bet ir vajadzīgas visādas komisijas, kuras atmet arī kādu materiālu atlīdzību, šādās atlīdzinātās komisijās tad amatniekiem vairs nav vietas. (Manāma sakustēšanās.) Mazās ģildes tiesības netiek reprezentētas tai mērā, kā viņas vēsturiskā nozīme to prasa ... Piemēram, pārgrozot Tirdzniecības kases statūtus, — es domāju 100.000 rubļu lielo fondu, kurš reiz Rīgai aizdots bez procentiem no ķeizarīenes Annas Ivanovnas, -— Mazā ģilde vairs nav prasīta, vai viņa ar to uz mieru, lai gan viņai tāpat vēsturiskas tiesības pie šīs kases pārvaldīšanas. (Liela sakustēšanās ... runātājs apstājas.) Nu, atvainojiet, es varbūt aizskaru lietas, kas še šinī sapulcē, kurai familijas raksturs, nepieder ... Bet, ja es paceļu savu glāzi un dzeru uz konsuļa Rabemaņa veselību, kā Rīgas pilsonības reprezentantu, tad es domāju arī to pilsonību, kurai zelta pamats ... Hoch, hoch, hoch! ...»</p>
                 <p>Atkal glāžu piesišana, tad savstarpējas sarunas, kurās dzirdēja smādējam Mazās ģildes eltermaņa uzstāšanos. «Caur Mazās ģildes ietiepību uz savām formelām tiesībām tiek novilcināta Tirdzniecības kases pārvēršanās par pilsētas diskonto banku,» Hernmarks sacīja savam angļu galda biedrim. «Faktiski viņa nekad nav piedalījusies pie Tirdzniecības kases pārvaldīšanas, viņas tiesība pastāvējusi tikai uz papīra ...»</p>
                 <p>Tad vārdu dabūja kāds kungs, kura vārdu Pēteris nesadzirdēja, bet par kuru teica, ka tas esot viens no ievērojamākiem baltu atklātības darbiniekiem. Viņam iesākot, iestājās svinīgs klusums.</p>
                 <p>«Mani augstie kungi un dāmas! Atvainojiet, ka es mūsu apstākļus apskatīšu no citas puses un rādīšu jums ainu, kas spilgti nošķirsies no tām optimistiskām izredzēm, kas te tika izsacītas. Es domāju, ka mums nav iemesla iztēlot savu nākotni tik rožainām krāsām. Mēs nedrīkstam atdusēties uz saviem lauriem, bet mums jāsaņem visi spēki, lai noturētu šo zemi, ko mūsu senči zobenbrāļi un krusta bruņenieki priekš mums iekarojuši. Viņi atņēma šo zemi nekristītiem pagāniem, radīja te kultūru un apsargāja šo kultūru ar zobeņa asmini ... Un, ja mēs savu vācu kultūru šinī zemē gribam uzturēt, tad mums ir jāstāv kā vīriem. Mums briesmas draud no divām pusēm ... no augšas un no apakšas. No augšas draud uzgulties smags lietuvēns uz mūsu iestādēm, tās nospiest ar lozungu: «reformas»,</p>
                 <pb/>
                 <p>bet no apakšas iedzimto pulki arvien vairāk nāk pie izglītības un turības, iespiežas mūsu rindās, pārkrustī savus vārdus un top vācieši gan pēc ārējā laķējuma, bet ne tādi sirdī un pēc saviem uzskatiem. Ar savu iespaidu un principiem tie demoralizē arvien vairāk mūsu rindas, atļauj skatīties uz draudošo nākotni arvien mazāk nopietni un rīkoties vaļīgāki — —.</p>
                 <p>Tādēļ tad ir jāapsveic ar prieku, ka vadošās aprindas top bagātākas par vienu tādu pārliecinātu spēku, kāds ir cienītais konsuls Rabemanis, kuram pie tam vēl plašs skatiens un cieta griba izvest cauri mūsu baltu kuģi pārāk novecojušo formu Skillai un reformu Karībdai. Es viņa taktikai lielumā un apmērā piekrītu: nevāci lai paliek pie sevis, bet mēs, vāci, paliekam pie sevis. Tikai, diemžēl, tas netiek stingri izvests cauri. Piemēram, cunftes dzimšanas grāmatas gan tiek prasītas, bet bieži viltotas, pieņemti par meistarīem nevāci un mācīti amatos nevācu bērni. Ļoti jānožēlo dzimtbūšanas un klaušu atcelšana, kas atsvabināja nevācu zemniekus no savas zemes, atļāva tiem ieplūst pilsētās, caur ko kontrole par katra dzimšanas tiesībām ļoti apgrūtināta ... Attiecoties uz laissez faire, laissez passer principu, es atļaujos piezīmēt, ka šim principam ir gan nozīme starp diviem vāciešiem, bet nevar būt runa par viņu starp vācieti un kādu iedzimto parveniju. (Konsuļa vaiga krāsa, kā varēja redzēt, izmainījās. ..) Tāpat nevar būt runa par cunftu atcelšanu. Ja caur to grib nākt iedzimtiem pretim, tad nevajag aizmirst, ka apetite nāk līdz ar ēšanu. Jo vairāk jūs viņiem padosieties, jo viņu prasījumi ies tālāk ... Tādēļ īsi un skaidri: mums, baltiem, ir sava tiesība ... viņa nav nekāda izdomāta tiesība, viņa vēsturiski izaugusi un nodibinājusēs. Šīs vēsturiskās tiesības, kas tik skaidri un gaiši izsaka mūsu īpatnības, mūsu zemes savādības, kas attīstījušās savādos apstākļos, savādā gaisā — — tās būs mums uzturēt, tās būs mums aizstāvēt! Savas pirmdzimtības tiesības mēs nedrīkstam pārdot par lēcu virumu! ... Paceļu tādēļ savu glāzi un uzdzeru konsuļa kungam kā šo tiesību reprezentantam ... Hoch, hoch ... hoch ...»</p>
                 <p>Sajūsma bija atkal lieliska. Konsuls mazliet uzbudināts grozīja savu glāzi ... tad piesita ar saviem apsveicējiem un arvien vairāk apmierinājās ...</p>
                 <p>Tagad bija vārds manufakturpadomniekam Adolfam Tilo. Neliels, kalsens cilvēks, ļoti melnīgsnējs, bet ļoti patīkams «zelšafteris». Visi uz viņa runu sagatavojās kā uz kādu sevišķu baudījumu, jo viņam arvien bija daudz humora pat nopietnās lietās ...</p>
                 <p>«Ir divas patiesības,» viņš iesāka, «viena aiz zaļā galda, otra dzīvē. Šo pēdējo patiesību mēs, tirgotāji un saimniecības vīri, protam ļoti cienīt ...</p>
                 <p>Viņa atbalstās uz ļoti vienkāršu materiālu aprēķinu; ja tu vienā lietā ko ieliksi, tad tu arī no viņas ko ieņemsi ... Man Zasulaukā ir govu laidars ... tās «skaistākās govis» nav vācu govis, bet labi paēdušas govis.»</p>
                 <p>Visi uz reizi sāka kā kutināti smieties un aplaudēt ... «Bravo, bravo, šis joks nav slikts ...» Runātājam bija jāapstājas. — —</p>
                 <p>«Oriģinels vīrs, patiešām!» kāds no angļu kolonijas sacīja savam galda biedram.</p>
                 <p>«Jā,» tas atbildēja. «Lai demonstrētu, ka vielas nevar iet zudībā, tas pie savas vilnas vērptuves ierīkojis rezervuāru, kurā uzkrāj netīro, izmazgāto ziepju ūdeni, ar nodomu caur kādu ķimisku procesu pārvērst to atpakaļ par ziepēm. Tās varētu mazgāt atkal no jauna, un tā viņa vienreiz apgrozībā ieliktās ziepes būtu mūžīgas un neiznīcīgas ...»</p>
                 <p>«Ko jūs sakāt?!» anglis paraustīja kamiešus... «Nu, iespējams tas gan varētu būt, jautājums tikai, cik tas izmaksā ...</p>
                 <pb/>
                 <p>Kad jautrība bija aprimusi un iestājies klusums, Tilo turpināja. «Pie cilvēkiem, man šķiet, tas nevar būt citādi. Mēs, izglītotie un labi pārtikušie, neesam tādi tādēļ, ka esam vāci, bet tādēļ, ka mums ir kapitāls. Kādus brīnumus kapitāls dara, to mēs, rūpnieki, vislabāk zinām. Pie Mārtiņa baznīcas durvīm bija agrāk smilšu kalns, kas ļoti apgrūtināja baznīcēnus. Kāds draugs man sacīja: «vai nevarēja izraudzīties baznīcas vietu citur? ...» Es sacīju: «Aizcel projām to kalnu!» Viņš sacīja: «Kas to iespēj? Tādi milži mēs neesam! ...» «Vai gribi saderēt ar mani, ka viņu aizcelšu? ...» Pēc vienas nedēļas kalns bija norakts un aizvests projām, par ko izdevu vairāk tūkstoš rubļus. Milzis, kas šo brīnumu iespēja, bija kapitāls ...</p>
                 <p>Bet, ja es rīkotos ar savu kapitālu tā kā ar to smilšu kalnu, tad man drīz vien viņa vairs nebūtu. Kapitāls tikai tad ko dara, ja tas var pelnīt un pieaugt. Priekš tam viņam vajag darba spēka. Mums, vāciem, ir kapitāls, bet nevāciem ir darba spēks. Tā ir tā noslēpuma atslēga, ka Rīgā rūpniecība varēja uzplaukt tikai pēc tam, kad tika uz laukiem atcelta dzimtbūšana un klauši. Ievediet atpakaļ klaušas, saistiet cilvēkus pie zemes, ka viņi nevar aiziet, kur tie grib un kur tiem labāki, un es tūdaļ slēdzu visas savas fabrikas. Doktora kungs saka, lai mēs neņemam nevācu mācekļus ... varbūt, ka mazākas darbnīcas bez tiem var iztikt, bet mūs' fabrikas ne. Fabrikants taisni pastāv no saviem strādniekiem, un, jo viņam to vairāk, jo labāk.</p>
                 <p>Man ir taisni jācenšas šie latviešu strādnieki pie savas fabrikas saistīt. Ja viņam citur būs labāki nosacījumi, viņš aizies no manis. Atnāciet, paskatieties manās fabrikās. Mums ir strādnieku dzīvokļi, mums ir fabrikas skola, mums ir dziedāšanas biedrība, mēs turam visus latviešu laikrakstus un grāmatas. Man ir ļoti patīkami, ka mani ļaudis ir tai pārliecībā, ka es to visu daru aiz laba prāta, bet īstenībā, ja gribu pastāvēt un izsist no sava kapitāla procentus, man ir tas jādara ... Es tādēļ pilnīgi piekrītu savam draugam. Izglītotie un turīgie nevāci mums jāuzņem kā līdztiesīgi vācieši, jo tie stiprina mūsu rindas. Bet lielajam pūlim mums jāpiepalīdz attīstīt pašam sava tautiska kultūra. Kāds zaudējums mums caur to, ja viņiem savas biedrības, tie lasa savas grāmatas un dzied savas dziesmas? Lai dzīvo mūsu pilsētas saimnieciskā attīstība ... Hoch, hoch, hoch ...»</p>
                 <p>Neviens no šīs runas nebija tā sajūsmināts kā Pēteris ... «Latviešiem pašiem savas biedrības,» viņš nodomāja, «tie dzied savas dziesmas un lasa savas grāmatas ... cik smalki, cik tas vareni!» Tiem, kas tagad piesita glāzes ar runātāju, tiem tas vis tā nebija gājis pie sirds kā viņam.</p>
                 <p>Tādēļ piecēlās viņa eminence ģeneralsuperintendents, pasmalks vīrs, uz kura gludi noskūtā vaiga bija atlikuši vēl tikai divi bārzdas kušķi pie pašiem deniņiem. Platais, stērķelētais krāgs viņam sniedzās gandrīz līdz ausīm un bija apsiets mezglā ar melnu zīda šalli.</p>
                 <p>«Augsti cienītā sabiedrība!» viņš iesāka. «Tautību jautājums Baltijā top arvien sarežģītāks un modina nopietnas rūpes. Mūsu taktika līdz šim bijusi nepareiza ... mums iedzimtos ne vien no vācietības nevajadzēja atturēt, bet paveicināt viņu pārvācošanu. Tā tagad ir nokavēta, un latviešu tautiskā attīstība sāk parādīties pret mums kā naidīga pretvara. Latviešu vadība atradusēs līdz šim mūsu, luterāņu, garīdzniecības rokās. Mēs esam radījuši viņai garīgu un laicīgu literatūru, viņas stāvoklim piemērotu avīžniecību. Jelgavā tiek izdotas «Latviešu Avīzes». Rīgā iznāca «Tas Latviešu Ļaužu Draugs». Lapas, kas ieaudzināja ļaudīm pieticību, paklausību pret saviem kungiem un lielu dzimtenes mīlestību. Līdz šim arī šī arāju un kalpotāju tauta ir uzticējusēs pilnīgi mums, paļāvusēs</p>
                 <pb/>
                 <p>mūsu vadībai ... Bet tagad mums ceļas pretim jauni aģitatori, kuri mums grib atņemt tautas uzticību, vadīt to pa citiem, bet maz pārbaudītiem, pat kaitīgiem ceļiem. Rīgā, piemēram, iznāk laikraksts «Mājas Viesis», kas pat saviem lasītājiem sniedzis pārtulkotu jaunvāciešu dzejoli «Loreleja», pavisam tādā svešā, neparastā valodā, atmezdams pilnīgi veco konstrukciju un ortogrāfiju... Tā mums ir cēlušies savi «jaunlatvieši». Ir darīts iespaids uz izdevēju un panākts solījums, ka labosies. Bet iznāk Pēterburgā kādas latviešu avīzes, uz kuru redakciju nav bijis iespējams izdarīt nekādu iespaidu. Tā ir tā trakākā kūdīšanas lapa, kāda vien domājama ... musina un rīda pret augsto muižniecību, pret baznīcu un visām vācu iestādēm ... Piemēra dēļ še varat ieskatīties šinī lapiņā, kur redzat, ka suns piekritis pie bizas, un to plosa. Uz ko tas mērķēts, to jūs itin labi sapratīsiet. Velnišķā kārtā šī lapa nonicina, kas vācisks, un ceļ debesīs, kas krievisks. Viņa acīm redzot piekopj mums naidīgu politiku. Starp viņas līdzstrādniekiem kāds Kaspars Biezbārzdis rakņājas pa vēsturi un mēģina atrast tiešus sakarus starp latviešiem un slāviem ... pat Herodota skitus tas mēģina pierādīt par īstiem slāviem. Tur ir kāds nemiera gars Krišjānis Valdemārs, kurš musina latviešus pulkiem aiziet uz Iekškrieviju, nodibināt tur kolonijas, piesolīdams tiem tur nedzirdētus labumus un brīvības ... Pamazām vien šī lapa sadrupina mūsu autoritāti un cienību ... satricina vecos ieskatus un parašas. Ir pienākts, ka šis Valdemārs pat tā pielīdis krievu valdības iestādēm, ka ir licies sevi iecelt par cenzoru, kam šī lapa jāuzrauga, turpretim redaktors ir kāds students Juris Alunāns, gan citādi dievbijīga tēva dēls, kas liekas būt vācietis ... Ir manāma pat cenšanās, ka šie elementi grib nodibināt kādu latviešu biedrību, kas būtu tās lielākās briesmas priekš mūsu mīļās, dārgās dzimtenes ...</p>
                 <p>Latviešu literarīskā jeb draugu biedrība, kura sastāv pa lielākai tiesai no Kurzemes un Vidzemes mācītājiem, tam visam sekojusi un iesniegusi attiecīgu paziņojumu augstam muižniecības konventam un konsistorijām. Tik daudz ir cerams, ka šī lapa turpmāk tiks padota Rīgas cenzūrai, tātad stingrākai uzraudzībai. Bet ar to vien nebūs līdzēts, ja mēs paši neapzināsimies mērķi, kopotiem spēkiem nemēģināsim apspiest ļaunumu pašās saknēs, nestāvēsim kā mūris priekšā šīm mācībām un neļausim tām izplatīties tautā. Jūs, augstie rātes kungi un direktori, stāvat šai lietai nostāk, jums svarīgākas intereses, ostas izbūves, fabrikas utt., jums nav laika sekot latviešu gara dzīvei tai apmērā kā mums, luterāņu mācītājiem. Bet tādēļ arī jums, augstie kungi, vajaga mums sniegt palīdzīgu roku un mūs pabalstīt, jo, to darīdami, jūs pabalstīsiet paši savas tiešās intereses. Nedodiet rokā nevienu latviešu laikrakstu vai grāmatu ne savam kučierim, ne savam namiķim, ne kādam citam savam saimes loceklim, pirms neesat aprunājušies par to ar kādu Rīgas mācītāju ... Mēs centīsimies vācu laikrakstos izsludināt visus tos izdevumus, ko ikviens bez liekas apdomas var savai saimei rokās dot. Tikai tā mēs paturēsim latviešu tautu savā dabiskā aizgādnībā un viņa būs apmierināta savā tagadējā pieticībā. Bet, ja mums tas neizdodas vai arī ja mēs palaidīsim vaļīgāku roku, tad, vai, mums ...»</p>
                 <p>Viņš apklusa ... pār visu sabiedrību it kā nospiedošs kapa gaiss ... Ne glāžu šķindēšana, ne augstas laimes ... viņš tos bija piemirsis ... Pēterim tas nepavisam nepatika. .. Ko viņš tur kašķējas tiem latviešiem virsū un pie tam izjauc visu omulību ... Un jaunais cilvēks ar melnajām ūsiņām galda galā sarka un bāla vien ... sēdēja tikpat kā uz adatām ...</p>
                 <p>Tilo sarunājās privāti ar superintendentu. «Jūsu eminence, man nebija zināms, ka latviešiem ir arī kādi kaitīgi laikraksti,» viņš sacīja. «Runāšu par to lietu ar savu fabrikas meistaru Balodi un skolotāju Caunīti ...»</p>
                 <pb/>
                 <p>«Es lūdzu vārdu!» jaunais cilvēks beidzot sacīja.</p>
                 <p>«Jūsu vārds?»</p>
                 <p>«Richards Tomsons ...»</p>
                 <p>«Lūdzu,» birģermeistars pamāja ar galvu.</p>
                 <p>Visi sakustējās. — «Kas tas tāds?» dzirdēja dāmas jautājam. «Kas ir šis jauneklis? ...»</p>
                 <p>«Esmu še svešs un izsacīšu uzskatus, kuri varbūt jums izliksies svešādi,» runātājs pēc parastā ievadījuma sacīja. «Nevaru tos tomēr paturēt pie sevis. Kad es iedomājos par latviešu tautas vēsturi, tad nevaru apslāpēt sašutuma jūtas par to lielo netaisnību, kas viņai nodarīta no vācu puses. Šī netaisnība vēl nav izlabota. Visu laiku mēs te runājam un uzskati iziet uz to, ka vācieši ir tie kungi un latvieši tie kalpi. Kādēļ tas tā? Kur palikusi agrākā latviešu arīstokrātija, viņu virsaiši un kunigaikšķi? ... Lai palasāmies Garlība Merķeļa «Laviešus». Tur «Līgo» vakarā virsaitis saņem ziņu: «Dzelžu vīri ir nākuši ... Viņi izmin mūsu druvas, viņi noposta mūsu ciematus, viņi apsmej mūsu dievus un apgāna mūsu svētumus! ...» Vācu priesteri nāca ticību sludināt, bet viņiem sekoja dzelžu bruņenieki, kas paņēma šo zemi ar varu un padarīja viņas īstos kungus par vergiem ... Vāci izlietoja viesmīlību nelietīgi ... viņi bija viltnieki — —»</p>
                 <p>«Oho!» dažas balsis protestēdamas iesaucās.</p>
                 <p>«Lūdzu, lūdzu, neuztraucieties!» runātājs apsauca. «Septiņus gadu simteņus latviešu tauta līdz ar visiem saviem virsaišiem iegrūsta smagā verdzībā ... nepelnītā ... Viņiem nodarītās pārestības gaiši un spilgti attēlo Garlībs Merķels un Otons Rutenbergs-Orgiss, kura vēsture patlaban iznākusi ... Tas ir kauna traips šejienes vācietībai un muižniecībai.»</p>
                 <p>«Oho, — tas ir neatļauti, nepiedodami ...»</p>
                 <p>«Atļaujiet man izsacīt līdz galam. Ka latviešu tauta atdabūjusi brīvību un savas cilvēciskās tiesības, par to viņai jāpateicas Krievijas ērglim. Tādēļ itin dabiski viņas simpātijas uz Krieviju un visu, kas krievisks ... Es ar to negribu apvainot tos vācu mācītājus un literātus, kas līdz šim strādājuši latviešu gara druvā, kamēr latviešiem pašiem inteliģentu darbinieku trūka. Bet, ja nu tagad tādi ir radušies ... te tika minēti kāds Valdemārs, Biezbārdis, Alunāns ... tad vecajiem darbiniekiem tos ne vien nebūs kavēt, bet piecelties un atdot viņiem savu vietu ... Ikvienam indivīdam un ikvienai tautai būs stāvēt pašai uz savām kājām ... ir nedabīgi, ja viens individs uzstājas par aizgādni otram, bet vēl jo vairāk, ja viena tauta uzmetas otrai par gādnieci. Es domāju, ka mūsu angļu draugi šādu stāvokli ieskatīs par gluži neiespējamu ...»</p>
                 <p>«Well, well!» angļi, palocīdami galvas, piebalsoja.</p>
                 <p>«Tādēļ mēs darīsim labi, ja atmetīsim savu neuzticību un aizspriedumus pret latviešu tautiskiem darbiniekiem, bet uzsauksim tiem augstas laimes! Lai dzīvo jaunā latviešu inteliģence! ...»</p>
                 <p>Kapa klusums ... Tikai Pēteris gribēja ko saukt, bet laikā aprāvās ... Tad arī viņš visu lāgā nesaprata, jo tas kungs runāja tādā diezgan augstā vācu valodā ...</p>
                 <p>«Erbarmung!» cienīgā noraustīja kamiešus. «Kas viņam noticis?» Visi runātāju uzlūkoja kā svešas zemes putnu. Viņš stāvēja viens pats ... sārtums un bālums mainījās viņa sejā. Tikai kungs ar raga brilli otrā galda galā viņam piesita un pats mājas kungs aiz pieklājības ...»</p>
                 <p>«Cauri kritis?!» viņš pārlaida skatienu visapkārt. «Nu labi, tad dzeršu pats uz savu veselību ...»</p>
                 <pb/>
                 <p>Konsuļa kundze nervozi iesmējās. «Mon Dieu, monsieur Tomson! Kādēļ jūs tā runājāt?»</p>
                 <p>«Tādēļ, ka esmu latvietis! ...»</p>
                 <p>«Jūs?! Ģenerāļa māsas dēls un latvietis?! ... Tas tak ir jocīgi! ...»</p>
                 <p>«Nepavisam! Mēs pat pieredzēsim, ka ģenerāļi būs latvieši un ne tikvien kā ģenerāļu māsas dēli ...»</p>
                 <p>Bet ilgāki viņiem vairs nebija laika, jo runātāji jau dedza Tomsonam atbildēt. Citiem pa priekšu vārdu dabūja kāds avīzes redaktors.</p>
                 <p>«Ko te priekšrunātājs izsacījās par inteliģentiem latviešiem,» tas iesāka, «tā ir pavisam neesoša lieta. (Unding.) Kā latvietis var būt inteliģents? Kur ir latviešu vidējās un augstskolas? Kur ir latviešu zinātniskās grāmatas? Tādu nav, tādēļ ka latviešu valodā nepavisam nav iespējams izsacīt kādas augstākas un gudrākas domas — —»</p>
                 <p>«Atvainojiet, vai jūs saprotat latviešu valodu?» kungs ar mierīgo seju un raga brilli viņu pārtrauca.</p>
                 <p>«Jā — «brauc mājās» un «panāc šurp». Vairāk arī neko pa latviski nevar izsacīt. Nekādu loģisku un filozofisku domu, tādēļ ka priekš tam trūkst termiņu. Ja latvietis grib tikt pie izglītības, tad viņam tā jāiegūst pa vāciski ... Bet tad viņš ārīgi vairs nav latvietis ... viņa iekšējais saturs ir jau vācisks ... Tā ir redzams, ka, ja viņš grib būt «izglītots», tad tam jāpieslienas vācu kultūrai, jātop par vācieti. Tādēļ arī latviešiem kā tautai nepavisam nav nākotnes, jo, tiklīdz tā izglītosies, tā arī pārvācosies ... Ja tas jau līdz šim vēl nav noticis, tad tā ir mūsu pašu baltu kļūda, kā te jau no kompetentas puses tika aizrādīts, mēs šai pārvācošanai esam likuši ceļā nevajadzīgus šķēršļus. Šī kļūda steidzīgi izlabojama. Velti ir atturēt izglītotus latviešus no sakušanas ar vācietību, tādēļ ka nav iespējams viņus atturēt no izglītības . ..»</p>
                 <p>Runa tika saņemta ar dalītiem aplausiem. Vienai pusei ļoti glaimoja šāds vācu garīgais pārsvars un vācu kultūras uzvara, bet otrai pusei atkal lāgā negribēja patikt, ka dzimis latvietis pilnīgi var nostāties blakus dzimušam vācietim. Konsuls piebiedrojās aplaudētājiem, bet konsula kundze ar gudru ziņu neizrādīja nekādu prieku, lai nerastos aizdomas, ka viņa nav īsta vāciete ...</p>
                 <p>«Vārds Bernhardam Dīricham ...» birģermeistars ziņoja ... Tas bija tas pats kungs ar to raga brilli ...</p>
                 <p>Bet te notika kas negaidīts — viņš iesāka savu runu pa latviski ... Tas bija lielāks pārsteigums, nekā kad gaišā saules laikā būtu iespēris pērkons ... Viena daļa patiešām arī nesaprata šo valodu, it sevišķi angļi. «Uas sogt er?» «Uer ist er?» tie jautenēja.</p>
                 <p>«Lai neceltos pārpratumi, tad man jāizskaidro, ka mans vārds nav vis Dīrichs, bet Dīriķis — —»</p>
                 <p>«Ādu maucējs!» kāds, kas latviski prata, ironiski iemeta ...</p>
                 <p>«Jā, tamlīdz, tikai lūdzu neņemt burtiski ... Runāju latviski, lai pierādītu, ka latviešu valodā var tomēr izteikt vairāk nekā «brauc mājā» un «panāc šurp». Man jāpretojas, ka latvietis tādēļ, ka zinātnisku izglītību smēlies pa vāciski, vairs nevar būt latvietis. Neviens vācietis nepaliek par francūzi vai angli tādēļ, ka mācījies kādu zinātni franciski vai angliski — —»</p>
                 <p>«Bet vai jūs esat pretim vācu izglītībai?» redaktors viņu pārtrauca. «Vai jūs bez tās varat iztikt?»</p>
                 <p>«Es neesmu tai pretim, es arī vācu valodai neesmu pretim. To var lietot visur, kur vien praktiska vajadzība un citādi nevar iztikt, tāpat kā krievu valodu. Ikvienam izglītotam cilvēkam jāsaprot vairākas valodas ... tā tas ir pie ikvienas</p>
                 <pb/>
                 <p>tautas. Bet pašiem savā starpā, savā ģimenes un mājas dzīvē mums, latviešiem, vajag sarunāties pa latviski. Kas to nedara, bet kādu ārēju labumu dēļ lien vācu ādā, tas ir nicināms spaļu un kadiķu vācietis ...»</p>
                 <p>Viņš centās ieturēt mierīgu un apdomīgu toni, izsacīdams to visu īsi un ikdienēji, tomēr, kā rādījās, bija mazliet uzbudināts, jo zināja it labi, cik daudz viņš riskē, tā runādams ...</p>
                 <p>Bet Richards Tomsons no viņa vārdiem tika tā aizrauts, ka gluži aizmirsās un visas sabiedrības priekšā viņu apkampa un noskūpstīja ... «Sveiks, tautiet, sveiks, latvju dēls! Būsim turpmāk pazīstami! ... Es arī vairs turpmāk neslēpšos vācu ādā ... to atstāju «kārklu» un «kadiķu» vāciešiem ...»</p>
                 <p>«Apžēlojies, Georg, tā jau ārprātība!» konsula kundze iesaucās beidzot, it kā atdzērusēs no lielā pārsteiguma ...</p>
                 <p>«Man šķiet, te notiek sazvērestība,» kāda no augstākām personām ieminējās ...</p>
                 <p>Bet Tomsona acis liesmoja gandrīz vairāk nekā Laurim. «Mani kungi un dāmas!» viņš pagriezās pret glauno sabiedrību. «Diezgan ar jūsu zaimiem un nicināšanu ... mēs, latviešu vīri, tos vairs nepieņemam ... Un, kas mūs, latviešus, visvairāk nicina, tie nav angļi un ārzemnieki, kas saprot cienīt cilvēka vērtību ... Mūs nicina tie paši kaunīgie latvieši, ieslēpušies vācu ādā ... Šai reptiļu sugai vajag iznīkt, tikai tad starp vietējām tautībām var nodibināties laba saticība. Kas ir vēl īsts latvietis ... šinī pulkā īsts latviešu draugs ... lai piesit līdz ar mums uz latviešu tautas veselību ...»</p>
                 <p>Pēterim sirds pukstēja tā, ka draudēja vai pušu sprāgt. Viss, ko tas pie sevis bija neskaidri jutis un domājis, viss tas tik skaidri un gaiši tika izsacīts ... Uzreiz viņam it kā atvērušās acis, un tas saredz pasauli pavisam citās krāsās ... Ne vien zaimi un nicināšana savas tautības dēļ ... vēl jo lielāks pazemojums, ka viņam savu tautību vajag slēpt ...</p>
                 <p>Un, kad Richards beidzot savā runas kaislībā iesaucās: «Dibināsim latviešu biedrību!... Kas ir vēl latvietis līdz ar mums?! ...» tad Pēteris vairs ilgāk nevarēja turēties, neievēroja nāvīgo sastingumu visapkārt un priekā spulgām acīm pilnā krūtī iesaucās:</p>
                 <p>«Es, es ... es arī latvietis ... un mans krusttēvs konsuls ... Dibināsim biedrību ... latviešu biedrību — — —»</p>
                 <p>Bet tad viņš atjēdzās ... krusttēvs bāls stāvēja, ar rokām uz galda atspiedies un uz priekšu saliecies ... Viņš atcerējās konsula vārdus un apzinājās tagad skaidri, ka ir viņu samaitājis ... Bezspēcīgi viņa rokas noslīdēja gar sāniem, bet viņš aizmirsa, ka turēja kompota bļodu, kura nokrita ar lielu troksni uz parketu, un no visa satura palika tikai bezveidīga masa.</p>
                 <p>«Der Tölpel!» cienīgā, viņu atcerēdamās, ģiftīgi iešņācās un būtu viņu ar savām acīm nodūrusi ... Skaļa pļauka no virsķelnera puses nozibēja pa Pētera vaigu un lika tam atjēgt bīstamo patiesību. Trešais sulainis bija piesteidzies ar trauku un saglāba, cik varēdams, virumu ...</p>
                 <p>Nospiedošs klusums ilgāku laiku ... visi kā sastinguši akmenī... Tad hofrāts Dīriķis iesāka mierīgu, bet mazliet trīcošu balsi:</p>
                 <p>«Apstākļi stiprāki nekā personas ... mūsu starpā parādījušās pretrunas, kuras šodien vairs nav izlīdzināmas ... Atļaujiet, ka pārtraucam neomulīgo stāvokli abām pusēm caur to, ka aizejam ...»</p>
                 <p>«Lūdzam, lūdzam!» vairāk balsis iesaucās it kā uzelpodamas...</p>
                 <p>«Atvainojiet, bet mēs citādi nevaram!» arī Tomsons no savas puses palocījās ...</p>
                 <pb/>
                 <p>Viņiem aizejot, parādījās uz visu vaigiem protesta smīns līdz pat pēdējām robežām, cik to pielaida smalkais pieklājības tonis, kāds tika prasīts un ieturēts šajā sabiedrībā ... Smīns izsacīja tik daudz kā: ne par ko, te jau nav darīšana ar sevis līdzīgiem.</p>
                 <p>Tomēr Lielās ģildes eltermanis sacīja it aizskartā balsī: «Ja tas nav šīs sabiedrības apvainojums, tad es nezinu, kas tad tas ir . ..»</p>
                 <p>«Prom ar šo lempi!» cienīgā uzsauca virsķelnerim, zīmējoties uz Pēteri. «Kā es viņu lai vairs neredzētu ...» Viņai nebija neviena cita, uz ko izlaist savas dusmas — —</p>
                 <p>«Tagad jūs, augstie kungi, redzat, kas jums no šādiem elementiem sagaidāms!» viņa eminence beidzot ieminējās ... «Vai jūs vēl arvien joprojām pret šo kustību gribat izturēties vienaldzīgi? ...»</p>
                 <p>«Nē, Georg! ... mēs nebūt nevaram uz šo lietu noraudzīties tik vienaldzīgi,» manufakturpadomnieks Adolfs Tilo nervozi iesmējās ... «Nē, nē ...»</p>
                 <p>Rabemanis nesamanīdams noraustīja kamiešus.</p>
                 <p>«Ievērojot, ka augstā rāte ar abām ģildēm uz to vislabāko gādājusi par pilsētas likteni,» Gustavs Daniels Hernmarks piezīmēja, «tad šāda nošķirošana man patiešām nesaprotama. Ja saka, ka mums vajadzīgas atsevišķas latviešu vai krievu biedrības, tad tikpat labi var sacīt, ka mums vajadzīgs arī čigānu vai botukudu biedrības ...»</p>
                 <p>Kāds no Mazās ģildes meistarīem vienkārši sacīja: «Tādiem tikai par «fresi» un vairāk neko ...»</p>
                 <p>Viņš brīnējās, ka viņa priekšlikums neatrada skaļu piekrišanu ... Viņa magnificence birģermeistars Oto Millers pat atļāvās piezīmi: «Mēs šodien patiešām esam iekļuvuši tādā visai neparastā atmosfērā ...»</p>
                 <p>«Mans dievs!» Hildegardis kundze histēriski un pusraudus iesaucās ... «Vai tad mums pret to nav nekādas aizsardzības?! ... Vai policija, augstā rāte un valdīšana gluži nespēcīga! ...» viņa sāka histēriski raustīties.</p>
                 <p>«Hildegardis, apmierinies ... bērns, apmierinies,» konsuls viņu mierināja. «Kas iespējams, tas šinī lietā tiks darīts ... Saņemies! ...»</p>
                 <p>«Atļaujiet, cienītā kundze, man to lietu!» viņas galda biedrs Julijs fon Kube sacīja. «Varu jums piesolīt, ka dabūsiet gandarījumu, ja valdības iestādes līdz šim varbūt snaudušas, uz priekšu tās vairs nesnaudīs ... Griezīgi viņas spers soļus pret šo kustību un viņu iznīcinās ar visiem pamatiem. Vēl, gods dievam, mūsu rokā ir administrācijas vara ... un, kamēr mums šī zeme būs uzticēta, mēs tādas lietas necietīsim.»</p>
                 <p>Hildegardis kundze, ātri savaldījusēs, maigi pret viņu palocījās ... «Jūsu augstā ekselence pratīsiet spert īstā vietā īstos soļus! ... Augstā ekselence zināsiet, kas vajadzīgs pie zemes miera un labklājības ...»</p>
                 <p>«Kas galvenais,» Gustavs Daniels Hernmarks vēl piebilda, «ka starp zemes vadošām aprindām ir pilnīga vienprātība. Neesmu novērojis ne mazākā ziņā, ka Vidzemes muižniecībai būtu ar Rīgas pilsētu kādas interešu pretības ...»</p>
                 <p>Lai gan pate maltīte bija jau nobeigusies, tad tomēr nu vēl tikai īsti vajadzēja sākties pašai saviesīgai dzīvei ... privāta iztriekšanās pie glāzes šampanieša vai punša, patrumpošana ... parunāšanās zem četrām acīm vienam ar otru. Bet velti! Agrākais omulīgais gara stāvoklis vairs negribēja atgriezties ... Augstie viesi jau sāka izklīst pirms laika. Bija noticis kaut kas traģisks, kas nesaskanīgs, kas pārsteidzošs, un varēja jau sacīt, ka konsuļa Rabemaņa kandidatūra uz rātskunga amatu, kura pirms mielasta bija pilnīgi droša, tagad satricināta tādā mērā, ka par to ir domāt vairs nevarēja ...</p>
                 <pb/>
                 <p>Beidzot zālē bēdīgs tukšums un klusums. Hildegardis kundze, aizgājusi uz savām istabām, tur ieslēdzās, un visi konsuļa pūliņi pie viņas pietikt un kādu vārdu parunāt bija velti.</p>
                 <p>Un Pēteris, viens kā no paradizes izsviests eņģelis, bija ielīdis kādā dārza kaktā, nosēdies pie kāda akmeņu galdiņa un, atspiedis galvu uz rokām, bēdīgi pārdomāja savas tautas likteni. Raudāt viņam bija kauns, bet karstas asaras sūrstēdamas ritēja pa viņa vaigiem ... Vai, vai, kā tas griež sirdi! ... Pavisam velk to čokurā ... Tu domā: dzīve tik patīkama, tik jauka, bet nāk tev tāds rūgts kumoss, ka ne norīt nevarī! ...</p>
                 <p>Viņš īsti lāgā nevar apķert, kas noticies, nevar apsvērt, kādas tam visam būs sekas ... zin tikai, ka bezdibens atvēries starp viņu un krusttēvu un varbūt arī starp krusttēvu un visu šo smalko sabiedrību. Un viss tas noticis caur viņa vainu, viņš savu krusttēvu samaitājis, un tomēr viņš citādi nevarēja un arī nevarēja sev nekā pārmest ... Ka šie vācieši priekš gadu simteņiem viņa tautai izdarījuši tādas neģēlības, izturējušies kā gatavie viltnieki, to viņš nemaz nebija zinājis ...</p>
                 <p>Tur viņš skraidīja, viņa krusttēvs, nevarēdams apmierināties ... skraidīja pa dārzu krustiem šķērsām kā mēnešsērdzīgs ... paskatījās uz augšu, aiz zilajiem priekškarīem cienīgās guļamistabā, kur, kā viņš zināja, valdīja lielas sirds- un galvassāpes līdz galējam izmisumam ... Tur viņš skatījās ... nogrozīja allaž galvu un rūgti nopūtās ... Un arī Pēteris nevarēja atvieglot citādi savu sirdi, kas tik ļoti sāpēja, var sacīt, fiziski sāpēja, ka brīžiem izgrūda smagu nopūtu ...</p>
                 <p>Krusttēvs viņam tā it neviļus uzskrēja virsū ...</p>
                 <p>«Tu, puiš!» viņš tam čukstoši, bet bargi uzbrēca ... «Pērienu tev vajadzēja ... pērienu tev ...»</p>
                 <p>Aizrautās sāpēs Pēteris viņu uzlūkoja. «Ne ikkatram jau iespējams ielīst vācu ādā un tapt par «skalu vācieti» ...»</p>
                 <p>«Taā,» krusttēvs, viņu pārmetoši uzlūkodams, nogrozīja galvu ... «Taā!»</p>
                 <p>«Jaā!» viņš piecēlās kājās un mēroja viņu ar acīm ... «Kādēļ mani par to nicina, ka esmu latvietis?! ... Par to, ka labie vācieši mums reiz visu nolaupīja un iegrūda mūs verdzībā? ... Un tādēļ lai mēs mūžīgi paliekam tie kalpi un šie būs tie kungi?! ... Es arī tik gudris esmu! ... Lai man dod to naudu, es tāds pat kungs būšu! ... Neparko un neparko ... lai nāk kas nākdams — es nenoliegšu savu tautību un neļaušu sevi nicināt ... Septiņus gadu simteņus mēs esam verdzināti ... diezgan! . , .»</p>
                 <p>«Tā, tā, tā ...» konsuls pārmetoši un nervozi paraustīja plecus ... «Tā, tā ...»</p>
                 <p>«Jā ... tikai tā ... un neparko citādi ...» Pēteris cieti noteica ...</p>
                 <p>«Ach, jā!» konsuls nopūtās, grieza tam muguru un aizsteidzās uz savām istabām ... nerādījās vairs ...</p>
                 <p>Žēl viņa bija Pēterim, ļoti žēl ... Viņš tāds labs cilvēks! ... Personīgi uz viņu tam taču nebija ne mazākā nieka brēkt. Ja no viņiem abiem vien atkarātos, tie mūžam paliktu tie labākie draugi ... Bet bija kaut kas spēcīgāks par viņiem ... «apstākļi», kā tas latviešu kungs ar to raga brilli teica ... tie bija stiprāki ... vilka viņus katru uz savu pusi un atvēra starp viņiem bezdibeņu ... Un kā vēl krusttēvam klāsies, to viņš nemaz nezin ... Par sevi pats viņš neko nesaka ... zemāku vairs krist viņš nevar, strādnieka cilvēks bijis, paliek ... bet ja krusttēvs tiek izpostīts ... Tas viņam briesmīgi grauza sirdi ... un tad arī viņš nevarēja aizmirst, kas viņa tautai no vāciešiem nodarīts ... Viņš ir latvietis un katram vienam droši sacīs acīs, ka ir latvietis ...</p>
                 <pb/>
             </div>
             <div type="chapter">
                 <head>Sestā nodaļa</head>
                 <p>Vēl vairāk nekā Mikumam pa to īso laiku bija paveicies Laurim Sutumam.</p>
                 <p>Viņš bija dabūjis darbu pie cunftīgā galdnieku meistara Stemeizena Lielajā ielā, no sākuma gan tikai par vienkāršu dienas strādnieku pie koku apēvelēšanas, ko viņš it labi prata, kā jau bijis muižu amatnieks. Bet, pieticis pie beņķa, viņš drīzi vien amatu tā iemanījās, ka darba glītuma un ātruma ziņā neviens zellis ar viņu nevarēja mēroties. Sevišķi kas attiecās uz koka griezumiem, tas izrādījās par īstu mākslenieku ... Viņa grieztie kroņi un izgreznojumi kļuva pazīstami visā Rīgā, kādēļ Stemeizenam pienāca daudz darba ... Pat magazines maksāja viņam dārgāki un pastellēja darbu pie viņa ...</p>
                 <p>Bet tādēļ vēl nebūt meistars viņam negribēja maksāt tik lielu algu kā cunftigiem vācu zeļļiem, it labi zinādams, ka viņš spiests strādāt arī par to algu. Kad Lauris ar to nebija mierā un ierunājās par līdzīgu algu ar citiem zeļļiem, meistars sacīja, ka viņam tad vajadzētu palikt par cunftīgu. Lauris pastāvēja, lai viņu ieraksta cunftē, no kā atkal meistars atsacījās, kamēr viņš nav izdevies par vācieti. Vārds Sutums pārāk atgādinot latviešu mužiku. Viņš varot izdoties par kādu vācu vagares dēlu no laukiem, Sutumu likt pavisam pie malas un savu kristāmo vārdu Lauris pārtaisīt par Lauer, tad jau varbūt cunftes amats nešaubīšoties par viņa vācu dzimumu.</p>
                 <p>Uz to atkal Lauris nebija piedabonams. Grozīt savu godīgu vārdu, ko no tēva mantojis? Nekad! Meistaram atkal bija tas nesaprotami, ka viņš uz savu mužika vārdu tā iebildās, kur taču tas, pats vācietis būdams, piemiedza par to vienu aci. Tā vārds pa vārdam, un viņi saķildojās tā, ka Lauris no darba atstājās.</p>
                 <p>Meistars bija pārliecināts, ka pēc kādām dienām vai nedēļas tas nāks lūgties, lai ņem viņu atpakaļ, jo ko tad šis ēdīs? Bet magazina, kas bija reizi iepazinusēs ar viņa darbu, meklēja Lauri rokā, aizdeva viņam naudu priekš darba rīkiem, aizdeva priekš materiāla, lai tikai strādā priekš viņas. Un tā Lauris drīzi vien savam bijušam meistaram pretim ierīkoja pagrabā darbnīcu un strādāja pat ar vairākiem zeļļiem. Lai neceltos grūtības, tad veikals bija uzvests uz kāda prūšu zeļļa vārda, bet faktiskais meistars bija Lauris ...</p>
                 <p>Šis notikums Rīgas amatnieku aprindās sacēla lielu uztraukumu, jo cunftēm tas bija pirmais sāpīgais trieciens ... Klostera pagrabā, kur Pēteris dienēja, arī šad tad ieradās cunftīgie amata meistarī. Tur bija atslēdznieku meistars Cipfelbrinks, tauks vecis kailu galvu, sirmu bakanbārzdu un ļoti sarkanu, grubuļainu degunu; tur bija Stemeizens, sauss un garš; tur bija cunftīgais māldermeistars Orkelbeins, vēl garāks, bet kupri mugurā ... kailu zodu, bet apakšā noaugušu ar bārzdu tikpat kā ar krūmāju, caur ko tas izskatījās, it kā būtu norijis skrodera dzelzi. Viņiem vēl piebiedrojās kolonialtirgotājs Holcenbergs, slaids vīrs sirmu, šķeltu bārzdu un taisnu matu celiņu, arvien smaidošu seju, glums kā zutis! Tā viņi dažreiz nodzīvoja veselām dienām, dzēra, politizēja, spēlēja kārtis un sūdzējās par grūtiem laikiem, lādējās par latviešu bauriem, kuri saplūstot pilsētā un pārplūdinot šejienes tirgu ar saviem fušiera darbiem. Caur šo neķītro konkurenci vienam cunftīgam vācu meistaram jānomocās un tas nekur vairs nevar tikt ...</p>
                 <p>Visa viņu nomocīšanās pastāvēja iekš tam, ka dažs labs par dienu godīgi nenostaigāja uz savu darbnīcu, bet nodzīvoja visu laiku pa viesnīcām un kneipēm, dzēra māgenbiteru. ēda eisbeinus un omuletas un dažreiz piedzērušies turpat vēl krietni izgulējās un izkrācās, kā tas bija parasts ar Cipfelbrinku.</p>
                 <pb/>
                 <p>Tas arī no visiem bija tas ģiftīgākais. Kad viņš dabūja zināt, ka Stemeizenam ar Lauri tā izgājis, tas gānījās tik nelabi par latviešu bēnhāzēm (amatnieki, kas strādā bez vajadzīgās cunftes atļaujas: necunftīgie), ka pat Pēterim, kas jau tā bija radis daudz pār galvu laist, sirds aptecējās. Visapkārt latviešus nievā vien un tik smej ... nē, viņš nespēja vairs klusu ciest ...</p>
                 <p>«Ko tad jūs īsti gribat no tiem bauriem un latviešiem?» viņš uzstājās. «Kas vēl tādu darbu prot kā Lauris?! Kamēr jūs dzīvojat te pa krogu, viņš strādā vaiga sviedros darbnīcā ... Bet cunftē jūs viņu vis neņemat! ... Vai tas ir pareizi?!»</p>
                 <p>Par tādu pārdrošību Cipfelbrinks ilgu laiku palika kā bez valodas. «Ach Du verfluchter Smurgeljunge! ... Was kümmert das deine Nase? ... (Ak tu sasodīts šmurguļa puika! Kas tavam degunam par daļu?) Kad iekš cunft grib tikt, tad vajag nolikt savu meisterstück,3 saprot tu ... Un vēn latvieš bauer nekad nevar tikt iekš vēn vāc' cunft ...»</p>
                 <p>«Latvieši muļķi, ka viņi nedibina paši savas cunftes,» Pēteris attrauca. «Ja visi, kas latvieši, iestātos paši savās cunftēs, tad jūs, vācieši, drīzi vien ar savām cunftēm sakalstu ...»</p>
                 <p>«Latvēs cunft! ...» Cipfelbrinks aiz brīnumiem un pārsteiguma tikko nedabūja trieku ... «Latvēs cunft! ... Oho puišing! ... Latvēs cunft ... hohohoho! Du Esel einer! (Tu ēzelis viens!) Tā cunft ir tok vēn deutsch innung! ...»</p>
                 <p>«Nu jā, deutsch innung!» Pēteris atbildēja ... «Bet latvieši lai atkal taisa savas innungas ... Katrs lai paliek pie sava ...»</p>
                 <p>«Ach Du verfluchter Kerl!» Cipfelbrinks pikts iesaucās. «Vēn latvēs ir vēn bauer ... to nevajag nekād cunft ... To cunft ir ierīkot priekš to deutsch meister ...»</p>
                 <p>Viņš sāka tā gānīties, ka Pēterim vajadzēja bēgt, tik tik viņš neizrāva no tā kāvienu, ja nebūtu pratis izbēgt ... Un, kamēr viņš latviešus lamāja, viņa šunelis, kas tam vienmēr bija līdzi, viņam riedams piebalsoja.</p>
                 <p>Šis Cipfelbrinks tad arī galu galā palika par to piedauzības akmeni, pār kuru Pēteris klupa un savu vietu zaudēja ... Gadījums ar to kompota bļodu pie mielasta jau bija pagājis garām nepamanīts. Tie, kas caur viņu būtu varējuši justies aizskarti, to sen jau bija aizmirsuši. Viņš bija pārāk niecīgs spīdumiņš pret tik spožām zvaigznēm, lai tās paturētu viņu atmiņā vai ieskatītu viņu pat par savu pretinieku. Vecākais sulainis, iedevis viņam reizi pļauku, arī bija ar to apmierinājies. Tik daudz «štandes» apziņa tam bija, ka savam biedram bedri neraka. Saplīst un pakļūdīties var ikvienam ... par to jau kungi ir, kas to samaksā! Vismaz principālam viņš par to nekā nebija bildis, un visa lieta drīzi vien būtu apaugusi ar zāli, ja Pēteris tikai pats vien būtu varējis apmierināties.</p>
                 <p>No sava krusttēva viesībām tas bija gluži pārvērties. Agrāk līgsms un jautrs kā zivs ūdenī, tagad bieži vien tāds domīgs un nemierīgs ... sejā lasāmas mēmas sāpes un pasaules nicināšana. Kopš tas bija dzirdējis Tomsonu un Dīriķi, tie viņam acis atdarījuši, tas nevarēja un nevarēja piemirst savai tautai nodarīto pārestību. Iegrūst ne man, ne tev tautu verdzībā ar visiem viņas virsaišiem un ciltskungiem, kalpināt viņu septiņsimts gadus, tā, pēc viņa ieskatiem, bija ne vien netaisnība, tā bija nekaunība, kuru viņš nekādi nevarēja piedot! Un tad brīnās, ka latvieši nav kungi ... Kur tie lai ronas? ... Un ka vēl vācieši raudzītu savu kļūdu cik necik izlabot ... Bet nepavisam! ... Smej un nicina latviešus joprojām, zobo, nievā, noskatās pār kamiešiem ...</p>
                 <p>It sevišķi Cipfelbrinks, tas viņu grauza katru dienu ... «Re, re,» tas visiem</p>
                 <pb/>
                 <p>rādīja ... «šis grib dibināt latviešu cunfti ... Latvēs cunft, latvēs cunft. ..» Un visi par šādu ideju raudzījās uz viņu kā uz kādu brīnuma putnu ... smēja, vēderus saņēmuši ... vai atkal smīnēja, it kā kas aplamāks vairs nebūtu iedomājams ... Un tā vien! Klausies, kur gribi, neviena laba vārda par latvieti nedzirdēsi ... Pie tam vēl jāstāv mēmam ... nedrīksti ir ne iepīkstēties. Tev vēl jārāda viņiem salda seja ... viņus apkalpojot, jābūt paklausīgam un piemīlīgam ...</p>
                 <p>Viņa darba vieta zem tādiem apstākļiem viņam izvērtās par īsto elli ... Ja vien viņš varēja kur iztikt vai tika izsūtīts, tad negriezās atpakaļ pus dienām, lai tikai ilgāku laiku varētu nost būt. Prāts uz to vien tikai nesās — uzdabūt kur kādu tautieti un ar to no visas sirds par savu tautas likteni izrunāties ... Viņam nepieciešami vajadzēja kaut kur morāliskas piesliešanās.</p>
                 <p>Pie Mikumiem viņš īsti to nevarēja atrast ... Gan Mikumiete viņu uzņēma tik silti, ka jāteic, mīļāki vairs nevar uzņemt savu tuvāko radu... Cep tūdaļ pankokus, ceļ tos galdā ar zafti ... kafejas dzer, cik gribi! Bet sāc tu ar viņiem runāt, ko tu dzirdi? Pate tik: «znotiņ un znotiņ! ...»' pats rēķina tikai savu peļņu, un Marīs — — viņa jau meitene mīļa un laba, bet to, kas viņam kremt svēselē, par to viņai nebija ne jausmas! Viņa tikai par savām «jakām» un «cakām», un tad piedabūjusi vecos, lai nopērk viņai «riktīgu» krinolīnu ... Nu ir «riktīga» dāma! ... Runā tu ar viņu par tautas lietu, par senču dieviem, par latviešu verdzināšanu un vāciešu varmācību — — — tikpat vai teicis, vai neteicis! Tas viss viņu atstāj gluži aukstu ... Viņa pāriet tūdaļ uz savām krellēm, savām matu adatām un necēm ... Bet, kas viņai interesē, tā Pēterim ir tīrā nejēdzība ...</p>
                 <p>Pavisam citādi pie Laura. Dienām viņi varēja runāt par senčiem, par viņu cīņām ar bruņeniekiem ... un par tautas bēdīgo likteni. Viņi iegādājās grāmatas un sāka sīkāki iepazīties ar Baltijas pagātni. Toreiz nu gan latviešu valodā, attiecoties uz to, nekādas literatūras nebija, vienīgie mācītāja Rudolfa Šulca «Tēvzemes stāsti», un tad vēl rakstīti tādā garā, ka itāliešu grēku dēļ dievs viņiem uzstādījis divus ugunsvēmējus kalnus ... Vezuvu un Etnu ...</p>
                 <p>Bet tos tad arī viņi ņēma iztirzāt smalki! Tiklīdz Pēteris tika kur sūtīts, tas nekad neaizmirsa uz tā paša rēķinuma nostaigāt uz Laura darbnīcu. Tur viņa draugs līdz ar citiem pie sava beņķa čakli strādāja ... dzīslainās rokas atlocījis pāri par elkoņiem ... vienos kreklos, nosvīdis čakli ņēmās, sita, kala, ēvelēja, zāģēja ... Bet, jo kaislīgāks bija viņa darba prieks, jo runīgāki un dzīvāki tas šķetināja valodas par uzsākto jautājumu ... Tikai šad un tad uz brīdi tas palika mierā ... atpūtās vai uzvilka no sava īsā kaļķa pāris kuplu dūmu, bet gars viņam darbojās dzīvi vienmēr un acis sarunā liesmoja. Pēterim tad laiks pie viņa tik ātri aizritēja, ka vēlāk pats sabijās, kad atjēdzās, ka palicis tik ilgi projām ...</p>
                 <p>Par tiem «tēvu zemes stāstiem» viņiem bija daudz ko runāt, jo tie izmanīja viņu īsto dabu. Vāciešu atnākšana uz Baltiju latviešiem tika iztēlota par īsto laimi. Mūžam viņi citādi būtu palikuši pagāni un nekad nebūtu tikuši pie kristīgās ticības ... Agrāk viņi varbūt šos vārdus būtu pieņēmuši par patiesību, tagad vairs ne ... «To viņi var iestāstīt sievām, mums ne!» Lauris, ugunīgi smiedams, iesaucās. «Mums ne, Pēter, mums ne...»</p>
                 <p>Un tālāk ... tik žēlīgiem vārdiem izrakstīts, ka tiem «labajiem zobeņa brāļiem» ļaunais leišu kunigaikšķis Mendovs (Mintautis) dara pāri ... Tīri apraudāties var! Bet kas viņiem par to!? Lai dod pa biksām, lai sloksnī tos! ... Ak tad zobeņu brāļi darīja labi, kad tie kā vilki uzkrita mūsu senčiem un nodedzināja viņu pilis? «Lai tik Mendovs dod ... lai slānī!» Lauris kala ar āmuru uz</p>
                 <pb/>
                 <p>koku, acīm uguni liesmojot, it kā zem viņa rokas būtu pakļuvis zobeņa brālis un viņš to klapētu mīkstu ...</p>
                 <p>Bet, pagāni, viņi izgudro atkal citādus niķus, sataisa sabiedrību ar krusta bruņeniekiem, ceļ lieluskungus, padodas poļiem ... rīkojas kā zemes īstie kungi un par latviešiem vairs ne vārda neieminas... Bet tad polis kopā ar krievu kņaziem un leišiem ... ņem šos pie Tannenbergas sveltēt ... ak, ņem lāpīt kažoku! Un vēlāk krievi ... katru dienu ņem vācieti priekšā, ka vai, vai! ... «Jā, krievs,» viņš sacīja, likdams koka gabalu skrūvstiķī... «stipris kā lācis ... Tam ir zeme, tam ir ļaudis ... viņš tevi tikpat kā cimdu saspiež saujā ...» Un viņš grieza skrūvi tik cieti, ka tā ievaidējās un koks iebrikšķējās ... «Redzi nu, dzelžu vīrs, kā krievs tev ielauza ribas! ... Bet visus vajadzēja apsist... visus ...» Un, sagrābis vāli, viņš deva ar to, ka klaudzēja vien, mežonīgi iesmiedamies: «Hahahaha! ...»</p>
                 <p>Bet darī, ko gribi, no visa tā latviešiem ne kāds labums bijis, ne arī vēl tagad ir. Kā viņi kalpi, tā kalpi ... dzimtcilvēki ... Un vācieši tie kungi! Tiem visas muižas, visas pilsētas ... Un domā: viņi tās ar labu atdos? ... Kā latvieši lai atdabon atpakaļ savas tiesības? «Redzi, visiem latviešiem jāuzstājas kopīgi, Pēter,» viņš sacīja ... «Tad varbūt gan tur kas iznāktu ... Latviešiem vajaga savas biedrības, jā, biedrības ... Tad viņi savas rektes var aizstāvēt tāpat kā tie kungi un vācieši ...»</p>
                 <p>«Tebe nu,» Pēteris piebilda, jo Lauris jau viņam nepastāstīja neko jaunu. «Tās mums gan vajadzētu ... bet cik mēs Rīgā to latviešu esam?»</p>
                 <p>«Mēs, Rīgā?» Lauris iesaucās. «Vai tu stulbs ... Ja tikai visi tādi būtu kā mēs divi, Pēter! ... Visi tie Mikumi un Kreiļi un kas viņi tādi ... Bet Mikums domā tikai par saviem piparīem ... Kreilis, cik reizes viņa puiši par dienu izbrauc ... Iestāsti tu viņiem ko ...»</p>
                 <p>«Tā jau ir!» Pēteris dzestri nopūtās. «Bet mums tomēr viņi jāmodina ... pastāvīgi viņiem jākaļ un jākaļ ... tie jākopo ...»</p>
                 <p>«Pareizi, Pēter, pareizi. Koks nekrīt uz pirmā cirtiena!» Un tad viņš tam noslēpumaini un klusu sacīja: «Mums jāsanāk te vakaros kopā pie manis ... nevienam nevajag to zināt, kas mums par darīšanu . .</p>
                 <p>«Man jau zināmi kādi trīs labi tautieši: Ķezbers, Šiliņš un Ādams Spunde. Raudzīšu satikt arī ar pārdaugaviešiem un Balodi un katrā ziņā dabūšu rokā Kasparu Biezbārdi ... Un tu arī teici, ka tur tais viesībās esot bijuši divi kungi, kuri gribējuši dibināt latviešu biedrību ...»</p>
                 <p>Pēteris uzreiz bija kā elektrizēts. Kā viņš par to nemaz nebija domājis! Tādēļ atvadīdamies viņš svēti nosolījās, ka ātrāk nerimsies, kamēr būs dabūjis rokā Tomsonu un Dīriķi, un tad viņi visi kopā dibinās latviešu biedrību ...</p>
                 <p>Tā arvien, kad tas, notriekts un iekšēji saberzts, nogāja pie Laura, no viņa tas atgriezās atpakaļ, vēl vairāk spēcināts kā no baznīcas. Viņa krūtis tik cerību pilnas! Lai arī viņa tautas pagātne bija drūma, tad tomēr viņai smaidīja nākotne. Un par šo tautas laimīgo nākotni, — par to vien viņš domāja, par to sapņoja...</p>
                 <p>Protams, ka prozaiskā ikdiena viņu iztraucēja ik uz soļa no šīs nākotnes poēzijas. Tiklīdz viņš bija pārgājis mājās vien, jau tūdaļ virsķelneris tam ņēma aiz ausīm: «Kur tu, puika, man bumelē ... Pa to laiku var izstaigāt Aleksandera vārtus, ne tikvien Kaļķu ielu ...»</p>
                 <p>Apzinādamies savu vainu, Pēteris to arī visu pacieta.</p>
                 <p>Visa tā nepanesamā būšana sākās atkal no jauna. Tomēr viss tas nevarēja padarīt viņu šaubīgu savos mērķos un centienos vai arī atvilkt no sava pienākuma </p>
                 <pb/>
                 <p>pret savu tautu ... Otrā dienā tas paņēma patvarīgi brīvdienu, izzagās no mājas un gāja meklēt Tomsonu un Dīriķi.</p>
                 <p>Tā kā par Tomsonu viņam nebija ne mazākās jausmas, kur viņš dzīvo, tad arī viņam neizdevās sadzīt tā pēdas. Ja jau nezin, kur dzīvo, tad mežā ātrāki kādu saķersi nekā Rīgā. Par Dīriķi viņš tik daudz zināja, ka tas kalpo pilī... un tādēļ, lai arī viņš tur izvandītu visus stāvus, viņam to vajadzēja dabūt rokā ... Nebija viņš vairs agrākais biklais zemnieku puika, kas iedrošinājās tikai caur durvju šķirbu noskatīties ... Viņš tagad gāja droši visur cauri, un dūša viņam pat, ja vajadzīgs būtu, sarunāties ar pašu gubernatoru.</p>
                 <p>Tādēļ arī it drošu prātu tas izrunājās ar it visiem pogainiem sulaiņiem un ierēdņiem par «deutsch», arī krieviski pa vārdam, cik tas vajadzīgs. Pat pa latviski tas uzsāka, jo bija pārliecībā, ka katram ierēdnim vajadzēja būt tikpat labam latvietim kā Dīriķim. Tomēr drīzi vien viņš dabūja just, ka tas te nav vietā ... viņu uzlūkoja kā kādu brīnuma putnu. Jauns cilvēks, ģērbies pilnīgi pēc modes un runā pa latviski ... Un Pēteris bija apķērīgs diezgan ... ne vārda vairs! ... Tad viņš arī dabūja zināt, ko tam vajadzēja.</p>
                 <p>Dīriķis gan dienējis tepat Kamerpalatā par grāmatvedi līdz pat pēdējam laikam, bet priekš maz dienām pārcelts uz Pleskavu, kādēļ viņu vairs nevarot satikt ...</p>
                 <p>Cik nepatīkama arī Pēterim nebija šī vēsts, tad taču par pašu to nepatīkamāko viņam nebija ne jausmas. Dīriķis bija jau iesniedzis statūtus tādai biedrībai, bet tie nebija apstiprināti. Tādas biedrības dibināšana bija uzskatīta par noziedzīgu rīcību. Un tādēļ vien, ka zeme viņam bija tapusi par karstu zem kājām, tas bija meties projām uz Pleskavu.</p>
                 <p>Pārgājis mājā, Pēteris no sava principāla dabūja lielu brāzienu. No sākuma viņš gan tikai tā palēnām! Viņš bija tai pārliecībā, ka Persis tikpat kā agrāk, no visiem iemīlēts un nepieciešams un to apzinādamies, gribēja zem labākiem nosacījumiem pārcelties uz kādu citu restorānu. «Ja jau tas gribējis, lai tam pieliek algu, tad jau varējis to sacīt, kādēļ tas ejot citur vietu meklēt?!»</p>
                 <p>Pēteris nu, cilvēks, gribēja būt godīgs un izstāstīja tam visu patiesību. Viņam nenākot ne prātā aiziet, tikai tās latviešu biedrības lietā tas gribējis aprunāties ar kādu kungu ...</p>
                 <p>Kas? Ko? Latviešu biedrību ... Vai viņš muļķis? Vai tinti dzēris? ... Kādas gan latviešiem vajag biedrības?... Un te nu nāca viss gaismā... Cipfelbrinks jau bija izkliedzis pa visu pilsētu, ka viņš gribot dibināt latviešu cunftes ... Viens otrs no ķelneriem arī sūdzējās, ka Pēteris tiem mānoties virsū ar latviešu biedrību ... Virsķelneris sūrojās, ka viņš bieži bumelējot ... Pret viesiem esot neuzmanīgs un stīvs ... reizēm pat rupjš. No konfektes, kas tas agrāk bijis, tas tagad izvērties par rezgali, kas aizdzenot savam kungam viesus, īsi sakot, Persis palicis neiespējams. Uzvijām vēl tika pastāstīts par veco notikumu Dubultos ...</p>
                 <p>Principāls grozīja un purināja galvu un sodoši Pēteri uzlūkoja, «Junge, Junge! Tad tādas lietas man par tevi jādzird!? ... Vēl vienu vienīgu reizi — un tad tev bez žēlastības jāiet ...»</p>
                 <p>Un šī «viena reiza vēl» pienāca ļoti drīzi. Caur Cipfelbrinku. Kādu dienu tas atkal aiz errastībām par «latviešiem, bauriem» un «fušeriem» bija sameties tik daudz «māgenbiterus», ka bija aizmidzies un līdz ar viņu arī tā Mopsis. Kamēr viņi nu abi gulēja «tā taisna» miegu, tamēr kāds nedarbis bija iemālējis Cipfelbrinkam ar ogli ūsas, smakra bārzdu un lielas, melnas acis ... Viņš ne just nejuta ... Mopsis nu, pirmais uzmodies, paver acis, nožāvājas, bet nevar</p>
                 <pb/>
                 <p>izšķirt, vai tas ir viņa kungs vai ne ... Palaiza rokas, jā, tas pats ... bet no vaiga pavisam svešs. Drošības dēļ viņš sāk riet ... Kad jel pamostos un sāktu runāt! Un te nu škandals gatavs ... Mopsis rej, rej, visi smejas ... Cipfelbrinks nemostas ... Kamēr beidzot ieronas viņa draugi Stemeizens un Orkelbeins ... taisa par tādu izjokošanu traci, runā ar pašu Švarcenavu. «Vai tā ar viesiem var apieties!? Tad jau neviens te nedrīkst ienākt savu grasi patērēt...»</p>
                 <p>Švarcenavs kā uzkurts ... viņš tādās lietās neprot jokus ... Viesus aiztikt, lai dievs pas' darīt to, ka lai viņiem prāts nenesas uz tērēšanu — viņš grib vai no ādas sprāgt. Atvainojas ... meklē vainīgo ... Kas darījis? Persi ...</p>
                 <p>Pēteris nu šoreiz bija gluži nevainīgs jēriņš ... nedarbu bija pastrādājis otrs puika, tādēļ ka Cipfelbrinks ļoti «knauzerējās» ar dzeramām naudām. Persis deva savu goda vārdu, ka no tās lietas neko nezin, bet viņam neticēja ... Ka ne, ne! Par nodevēju viņš arī negribēja būt un savu biedru nosūdzēt, lai gan pats ar savām acīm redzēja, ka Kārlis to «skunstiķi» pastrādāja.</p>
                 <p>«Uz pēdām projām... izdodiet viņam aprēķinu!» Švarcenavs kliedza zili melns. «Tādas «fakses» es neciešu! Marš, marš ... ņem savas lietas un staigā ...»</p>
                 <p>«Tad iešu jel, iešu!» Pēteris atcirta. «Bez jūsu teikšanas būtu gājis ... Man jūsu dzīve atriebusēs līdz kaklam ... Ne ar striķiem jūs mani neatturētu atpakaļ...»</p>
                 <p>«Sososo ...» Švarcenavs iesmējās ... «Aber denn gleich ... sogleich ...» (Tā, tā, tā ... Bet tad tūdaļ uz vietas.)</p>
                 <p>Cipfelbrinkam ļauns prieks laistījās pa visu vaigu. «Ahā, šmurgeljunge tu... tagad dabūsi drusciņ pabumelēt!» viņš Pēteri tītīja. «Dibini nu sev latviešu cunft, Du dummer bauerkerl ...»</p>
                 <p>Pēteris saslējās, cik liels viņš bija. «Lieciet mani mierā ... ko jūs gribat no mums, latviešiem!» viņš bargi iesaucās ... «Jūs latviešiem viena pirksta neesat vērts. Meistars tāds, ko domā ... viesnīcās vien noguļ. Vai zināt ar, kur jūsu darbnīca atronas ... Ja zeļļi priekš jums maizi nepelnītu, jūs badā nosprāgtu ... Jūs, jūs ...»</p>
                 <p>Un efekts lielākais tas, ka viņš to visu sacīja pa latviski. Ilgu laiku viņi visi, mutes ieplētuši, it kā sastinguši ledus tilkā. Kas to no tāda knēveļa būtu domājis! Bet Pēteris?! Viss tas, kas tam pa šiem ilgiem laikiem bija sakrājies uz sirdi, kas viņu nospieda un smacēja nost, tas tagad, kur nu reiz dambis bija trūcis, lauzās karstā vārdu strāvā uz āru. Viņš nostājās pret tiem tāpat pozē kā viņreiz Richards Tomsons. Kad tas vēl lielākiem kungiem bija pateicis patiesību acīs, tad jau viņš jutās aicināts šiem ķēmiem to vēl labāki pasacīt.</p>
                 <p>«Jūs, plukatas vācieši, ko jūs gan domājat?! Kā zagļi jūs mūsu zemē esat ielauzušies, to piesavinājušies un nu esat lieli vīri! Kas jūs par kultūras nesējiem esat ... pavisam izčākstējuši cilvēki ... iekš savām cunftēm vien turaties ... caur to, ka varat mūs, latviešus, apspiest ... Diezin kur, no kādiem prūšiem, velniem, še uzkūlušies? ... Kas jūs te lūdza uz Baltiju? Ja esat vācieši, tad dzīvojiet Vāczemē ... ejiet atpakaļ uz savu «faterlandi» ... Mēs, latvieši, bez jums iztiksim ... mēs iztiksim ...»</p>
                 <p>«Halt's Maul!» garais Simeons Orkelbeins iebrēcās un piecēlies mēģināja viņam iespert pa «fresi». Būtu dabūjis arī, ja nebūtu pamanījies sāņus ... Bet arī no otras puses Jochems Stemeizens ar savām dūrēm taisījās iet savam biedrim talkā... «Heraus, Du frecher Kerl!» Tikai resnais Cipfelbrinks vēl sēdēja no brīnumiem mēms, muti un acis ieplētis, bet totiesu atkal viņa Mopsis no savas puses pašu laiku taisījās Pēterim klupt lielos ... Viņam tātad nekas neatlika kā</p>
                 <pb/>
                 <p>tikai kāpties atpakaļ uz durvju pusi, un varēja savam dievam pateikties, ka pa tām tika beidzot laukā ... Te viņš varēja laist ļekas vaļā ... latatata ...</p>
                 <p>Tā! Nu vienreiz viņš brīvs, un viņu ar šiem ļaudīm vairs nekas nesaista... Nu viņš var pilnīgi nodoties un strādāt priekš savas tautas lietas ... Otru tādu vietu viņš nepieņemtu nekad un ne par kādu naudu! ... Tā jau ir gatavā elle ...</p>
                 <p>Bet tie tur iekšā vis tik drīzi nevarēja apmierināties ... «Ich hätt ihm getrennt rechts und links, daß ihn der Deiwel hol! ...» (Es viņam būtu triepis pa labo un kreiso, ka lai velns viņu rauj!) garais Simeons lielījās, un Jochems lepni cilāja savas dūres. «Nu, brāl, tās arī nav sapuvušas ... Kur tās ķer, tur zāle vairs neaug ...»</p>
                 <p>«Jaā,» arī Cipfelbrinks beidzot atdzērās ... «tas nāk no tiem jauniem laikiem ... Viss vecs tiek aprakts ... reformas, reformas ... mums to vajag, un mums to vajag. Bet te nu redz tos augļus! ... Kas tur no tāda lai iznāk? Razbainieks, slepkava ... vairāk nekas ... Vajag tikai pasacīt kvartaloficierim Krampfam, lai viņu uzmana ...»</p>
                 <p>«Hm, jā,» Švarcenavs domīgi norūca. «Bet, ka konsuls Rabemans man varēja rekomendēt tādu cilvēku, to es pavisam nesaprotu ...»</p>
                 <p>«Ach du Halunke einer!» Cipfelbrinks vēl atņēmās ... «Mēs lai ejam atpakaļ uz savu faterlandi ... Ko tikai tādi zemnieku kužas izdomājuši ... Es esmu dzimis rīdzenieks, mans tēvs ir bijis dzimis rīdzenieks, un tāds kuža beidzot nāks un sacīs, lai es eju atpakaļ uz savu faterlandi. ..»</p>
                 <p>«Mūsu faterlande ir še un citur nekur!» garais Simeons iesaucās. «Mūsu senči šo zemi priekš mums iekarojuši. Bet pārskatījušies viņi ļoti, ka viņi še iedzimtos pagānus nav smalki izdeldējuši it visus ... ar visu sakni. Tad mums būtu no viņiem miers, bet redzi, kas nu ir . ..»</p>
                 <p>Kāds kungs, kas pie galdiņa lasīja avīzes, paskatījās šurpu pār savu zelta brilli. «Pardon, atļaujiet man izsacīt drusciņ liberālākus uzskatus. Kādēļ viņiem tos bija izdeldēt? Latvieši taču diezgan lietojami ļautiņi ... tikai ja tie paliek savā vietā pie lauku darbiem, par zirgu puišiem, kučieriem, dienderiem. Par latvieti vairs labāka kalpa nedabūsiet -—»</p>
                 <p>«Bet, kungs, kā jūs tā varat runāt,» Orkelbeins viņu pārtrauca ... «Jūs taču patlaban redzējāt — —»</p>
                 <p>«Lūdzu, atļaujiet man izteikties līdz galam,» svešais turpināja ... «Tikai nevajaga laist viņus uz augšu. Kā jūs viņus sāksiet skolot un izglītot, tie tūdaļ tiek samaitāti. Tad viņi tūdaļ sazīžas tādas pārspīlētas gudrības, ir dumpīgi un nepaklausīgi pret saviem kungiem un iedomājas, ka paši ir kungi ... Viņi sāk runāt par latviešu inteliģenci un diezin ko ... Tā ir tāda sevišķa sekte, kuru sauc par «jaunlatviešiem». Man šķiet, ka jaunais cilvēks arī bija viens no tiem ...»</p>
                 <p>To paskaidrojis, viņš pārtrauca sarunu, iebāza atkal degunu avīzē un lasīja to tālāk.</p>
                 <p>«Ja tas kungs tā domā, tad tā ir svēta patiesība!» Jochems Stemeizens iesaucās. «Es eju vēl tālāk — latviešus nemaz nevajadzētu laist mūsu pilsētā iekšā ... Lai dzīvo uz laukiem un vairāk nekā ... Te viņi salien kā utis kažokā un taisa mums konkurenci ...»</p>
                 <p>«Pilnīgi manas domas,» Simeons Orkelbeins piebalsoja ... «Mums vajag iesniegt peticiju ģenerālgubernatoram un izdabūt cauri tādu likumu uz bērnu bērniem, ka latviešiem un bauriem nemaz nav brīv apmesties mūsu pilsētā ... Lai pārdod, kas viņiem ir, un brauc atkal projām ...»</p>
                 <pb/>
                 <p>Un dūšīgi vien ar alu un māgenbiteru tie skaloja nost savas dusmas par latviešiem, kamēr beidzot palika sēdot ... «Lai dzīvo cunftes ... amatam ir zelta pamats! ...»</p>
             </div>
             <div type="chapter">
                 <head>Septītā nodaļa</head>
                 <p>Rāms svētdienas rīts septembra mēneša beigās taisni dienu pēc Miķeļiem. Laiks silts un skaņš, ka katru mazāko troksnīti jo tālu var sadzirdēt, bet no augšas samiglojies, tā ka Rīgas baznīcas torņi ar visiem gaiļiem aizslēpušies neizprotamā tumsā. Viņu neredzamie pulksteņi zvana vienā zvanīšanā, ļaužu barīem plūstot uz baznīcām, bet vēl jo vairāk uz Rātūža laukuma. Šodien no rātsnama balkona tiek nolasīta Rīgas bursprāka jeb tiesības un likumi, tāpat arī pasludināts, ko augstā rāte ievēlējusi no jauna savā sastāvā ...</p>
                 <p>Tādēļ jau ap plkst. 10 no rīta te ļaužu tikpat kā melnā nakts. Rātskungi ieradās viens pēc otra savos amata ornatos ar baretēm un resnām zelta ķēdēm . . citi ieronas kājām, citi piebrauc ar karīetēm ... Arī policija ieradusies uz laukuma, lai uzturētu kārtību ... jāšus tam izjāj cauri pats policijmeistars fon Grīns pilnā parādes uniformā, pušķainām epoletēm. Tāpat starp ļaudīm maisās viņa «labā roka» — «šneidīgais» kvartaloficiers Krampfs, sarkans vīrietis misiņa pikelhaubi galvā, kas viņam lielā mērā piešķīra marcialisku izskatu un vēl jo vairāk tad, kad, galvu lepni atmetis, tas ar savu ērgļa skatienu mēģina ieurbties ikvienam krūtīs, it kā gribēdams sekot vēl tam, kas notiek otra cilvēka sirdī un smadzenēs. Zagļiem viņš ļoti bīstams un arī tādiem, kam nav tīra apziņa ... ir kaut kas pret augsto rāti un valdīšanu. Turpretim īstiem Rīgas pilsoņiem, it sevišķi Rīgas cunftīgiem meistarīem un sīktirgotājiem, viņš bija tikpat kā brālis, dzēra kopā ar viņiem šņapstus, ja tie izmaksāja, brokastoja uz viņu rēķina un pastāstīja tiem arvien jaunas, interesantas ziņas par policijas resoru. Ja tādu nebija, viņš tai vietā cēla priekšā pikantas anekdotes, par kurām bija gardi ko pasmieties. Viņam bija vērts izmaksāt katrā ziņā, un kur nu vēl tā saldā apziņa: tu varī gulēt naktī mierīgi, jo Krampfs ir par tevi nomodā, apsargā tevi un tavu īpašumu pret zagļiem un ļauniem cilvēkiem ... Bet savai priekšniecībai tas bija tikpat kā nagla! Uzdod tik viņam: to un to subjektu, Krampf, mums vajag dabūt rokā, atvest uz sēžu ... vai arī to personu vajag uzmanīt, tad tāds peles alā arī no viņa vairs neglābsies ...</p>
                 <p>Starp ļaudīm atradās arī Krauklīšu Pēteris, kā viņš pats tagad saucās. Viņam, gods dievam, ar Krampfu vēl nebija nekādas pazīšanās. Bet tādēļ viņam ne mazāk bija jāuzmanās, jo bija ieradušies viņa ienaidnieki — Andreass Cipfelbrinks, Jochems Stemeizens un Simeons Orkelbeins ar visām gaspažām, tad vēl sīktirgotājs Holcenbergs. Viņš tādēļ turējās tiem aiz muguras, lai tie viņu nepamanītu un, otrkārt, lai varētu noklausīties viņu turpmākos nodomus ...</p>
                 <p>«Jaā!» Cipfelbrinks svinīgi sacīja. «Rīgas birģelim vajag še ierasties ik Miķeļus un noklausīties savas tēvu pilsētas likumus ... Vai arī pēc tiem tiek darīts?! ...»</p>
                 <p>«Ko nu, nachbar, tie likumi jau vēl tikai goda pēc,» Holcenbergs atmeta ar roku, «kas gan pēc tiem vairs rīkojas ... Kas attiecas uz tirdzniecību, tad jau nu nepavisam ne. Katrs kuža, kas ienācis no laukiem, ver savu bodeli vaļā un pārdod sveces, ziepes un piparus taisni priekš deguna.»</p>
                 <p>«Vajag par to lietu parunāt ar augsto rāti,» Simeons Orkelbeins sacīja. «Vajag palūgt Gustavu Danielu Hernmarku, lai viņš paskaidro, kā tas ir ...»</p>
                 <pb/>
                 <p>«To jau esmu darījis!» Holcenbergs attrauca. «Izrunājos ar Gustavu Danielu tāpat kā ar jums tagad ... Augstā rāte, es saku: kā tas var būt?! Bursprākā tas stāv tā, bet darīts pēc tam netiek ... Bet Gustavs Daniels norausta kamiešus ... Jā, jūs esat «forštatē» ... Attiecoties uz priekšpilsētām, kāds Klēmanis priekš apmēram sešdesmit gadiem ir izkarojis mazliet atkāpšanos no bursprākas ... Redz, tā mums, tirgotājiem, tagad iet ...»</p>
                 <p>«Vai tad mums, amatniekiem, arī vairs kas ir?!» Cipfelbrinks ieminējās. «Tā jau ir bada maize, kas tagad vienam amata meistaram. «Bēnhāzes» konkurē ar saviem «fušieriem», fabriques atkal ar savu «štruntu». Vai tagad vairs prasa kodolīgu, labi nostrādātu darbu? Kad tikai lēts un no ārienes spīd ... Jā, agrāk, tad meistars gan varēja maizi paēst, nicht wahr, Trauding?»</p>
                 <p>Viņš uzrunāja savu otru pusi, miesās pilnu un kuplu sievieti arī bez krinolines ... viņa tikpat maz izskatījās pēc bada cietēja kā viņš pats ...</p>
                 <p>«Jā, jā,» viņa nopūtās ... «Štruntige Zeiten! ... Früher hat man geschöpfelt, jetzt theelöffelt man nur ...» (Štrunta laiki ... Agrāk smēla ar pavārnīcu, tagad tikai ar tējkaroti.)</p>
                 <p>«Tie sasodītie latvieši vien pie visa tā vainīgi!» Simeons Orkelbeins iesaucās. «Mums viņi samaitājuši pavisam arodu ... Un padarīt viņiem arī neko nevarī ... Labi redzi, tur strādā mužiks, kuram tas nav brīv, pieej viņam klāt ar policiju, viņš tev pasaka: mēs jau zeltinīši, mums Rīgā breiv pondzelēt ... Un kā viņi pie tādas brīvības tikuši? Krimas kara laikā kāds Zeltiņu pagasta zemnieks Iekļavs 24 stundu laikā apņēmies nokrāsot it visus kroņa lielgabalus. Mēs, cunftes meistarī, paši vainīgi ... kādēļ tad mēs neuzņēmāmies? Domājām, kas bez mums to padarīs. Bet gadījās, kas padarīja. Viņš nu izkaulējis tiesību, ka var turēt zeļļus, cik grib, un visi zelteniešu mužiki, kas tagad nāk iekšā Rīgā, «pondzelē» uz Iekļava firmu. Vai viņi ko labu uzpindzelē, ir atkal cits jautājums, bet lēti jau nu katrā ziņā, un netrūkst arī cilvēku, kas viņiem darbu dod ... Kauns! ...»</p>
                 <p>«Ko tur, nachbar, ko tagad vairs cunfte nozīmē?» Cipfelbrinks ieminējās ... «Agrāk tas bija citādi. Ģenerālgubernatora Pauluči laikā, ja tad uzrādīja kādu bēnhāzi, tādu fušeru tad uz vietas apcietināja. Viņa darbu apķīlāja un pārdeva uz akciona labdarīgām iestādēm par labu... Agrāk tie esot pat kārti, un tā arī vajadzētu ...»</p>
                 <p>«Taisnība, jā,» Jochems Stemeizens piebalsoja. «Bet tagad katrs mužiks tev danco pa degunu. Nu, ko jūs sacīsiet, ka man uzstājas par konkurentu cilvēks, kas nemaz to amatu nav mācījies, pilnīgs lauku ķūlis, pie manis pirms strādāja par apēvelētāju. Kādā jaukā dienā viņš no manis atstājas, atver otrpus ielas pats darbnīcu un strādā ar zeļļiem. Publika ņem no viņa, magazina ņem no viņa, bet es nezinu, kur tagad zeļļiem darbu ņemt? Darbs jau no ārienes glums un spožs, bet vai mūsu dienās arī kāds uz to skatās, kāds koks ir ņemts, vai arī līme tura un tamlīdz ... Un jūs arī, meisterin Cipfelbrink, savas meitas ausšteieru jūs pastellējāt pie viņa un nevis pie manis ... Tas nebija labi no jums ...»</p>
                 <p>«Jā, pie viņa man viss tas iznāk daudz lētāki,» Cipfelbrink kundze aizbildinājās ... «Savi divdesmit, trīsdesmit rubļi taču ir liela lieta, un tad arī manai Klārai jūsu fasona nepavisam nepatīk ...»</p>
                 <p>«Mana fasona?!» Jochems aizskarts iesaucās ... «jā, jā, madam, es katram modes vējam pakaļ nedzenos ... Pieturos pie tās godīgās fasonas, kāda bija mūsu tēviem un tēvu tēviem. Un, kas attiecas uz lētumu, vai tad mums,</p>
                 <pb/>
                 <p>īstiem vācu pilsoņiem, tā uz tām kapeikām jāskatās, ja dodam savam cilvēkam ko nopelnīt ...»</p>
                 <p>To noklausoties, meistars Cipfelbrinks bija pavisam sasarcis. «Protams, ka ne, mīļo Stemeizen ... uz to mums pavisam nebūtu jāskatās ... Bet kādēļ jūs savām izgatavojamām mēbelēm vairs neņemat apkalumus no manis, bet no fabrikas? Mēs arī protam rēķināt.»</p>
                 <p>«Jā, bet fabrika man dod uz pusi lētāki, dieva vārds!» Jochems piesarcis aizbildinājās. «Man tak jārēķinās arī ar konkurenci, mīļo Cipfelbrink ...»</p>
                 <p>«Jā, jā, bet kas to darbu pagatavo? Kas strādā iekš fabriques? Nevāci, ķūļi ... bet pie manis strādā cunftīgi vācu zeļļi ...»</p>
                 <p>«Vienlīdz daudz, mīļo nachbar,» Stemeizens atbildēja ... «Bet viņi strādā ar mašinām, un ar tām mēs nevaram konkurēt ...»</p>
                 <p>«Rauj viņu pūce viņu mašinas! Es negribu mašinas ... Es gribu līferēt tādu pat «ķernīgu» rokas darbu kā mūsu tēvi un tēvu tēvi ...»</p>
                 <p>«Visi jūs man esat labi brāļi, visi!» tagad arī Holcenbergs aizskarts iejaucās valodā. «Kādēļ jūs savas vajadzības neiepērkat pie manis, bet pie Mikentāla? Tas taču gatavais ķūlis un mužiks un tikai vēl šogad ienācis no laukiem. Jūs skatāties uz to, ka viņš jums dod par kādu kapeiku lētāki, bet, kādu preci viņš jums dod, uz to jūs neskatāties ...»</p>
                 <p>«Na, na, nachbar, nerunājiet jau nu jūs!» Simeons Orkelbeins viņu pārtrauca. «Kādēļ jūs savu māju nedevāt man krāsot, bet Iekļavam? Tā mēs pabalstām savus ļaudis! ...»</p>
                 <p>«Jā, bet, meistar, cenas ziņā tur nav nekāda salīdzinājuma!» Holcenbergs taisnojās. «Pēc jūsu «anšlaga» man tas joks iznāca otrtik dārgi ...»</p>
                 <p>«Jā, jā, bet krāsa ... darbs? Vai tāds pondzelētājs var līferēt tādu darbu kā cunftīgs meistars? ...»</p>
                 <p>«Pie jums strādā tādi pat pondzelētāji ... Viņreiz, kur man bijāt krāsojuši, visa māle atlupusi ... Bet viņš dod īstu šveinfurter grīnu, jo ilgāk stāv, jo zaļāks top ... Ja jau viņš kronim lielgabalus nokrāsojis, kādēļ tad viņš man nenokrāsos māju ...»</p>
                 <p>Simeonam acis zaļi iemirdzējās ... «Redzi, kādi mūsu ļaudis,» viņš ievainots iesaucās, «redzi, kādi ...»</p>
                 <p>«St! silencium!» kaimiņi tos apsauca ... Viss laukums ļaužu, kas rūca tikpat kā bišu strops, uz reizi palika klusu ... Uz balkona parādījās augstā rāte ornatos un zelta ķēdēm ... Viens no birģermeistarīem skaņā, svinīgā balsī sāka nolasīt dokumentu:.</p>
                 <p>Pilsētas patvaļas likumi un tiesības</p>
                 <p>1. To grib tā Augstā Rāte, ka šinī pilsētā ikvienam būs godīgu muti brūķēt pret kungiem un lielkungiem, sievām un jumpravām, rātskungiem un pilsētām, un lai neviens ar savu muti nerunā, ko tas pēc mūsu likuma ar savu muguru un mantu nevar atbildēt.</p>
                 <p>2. Jtem to grib tā Augstā Rāte, lai neviens sev tiesu nespriež, nei arī uzstājas par citu apsargātāju ar taisnības iemesliem, pie nopietna soda, pēc lietas apstākļiem arī pie miesas.</p>
                 <p>3. Tālāk tā Augstā Rāte dara zināmu, ka, ja kāds no pilsētas apķīlāts un to ķīlu sešu nedēļu laikā neizpērk, tad viņam būs to zaudēt.</p>
                 <pb/>
                 <p>4. Tālāk, ja kāds birģelis no šejienes aiziet, tad tam būs kārtīgi savu pilsonību uzsacīt un no savas mantības tai pilsētai to desmito dot.</p>
                 <p>5. Tālāk to grib tā Augstā Rāte, lai ikviens birģelis vai zellis, vai arī kas būdams, ja tas testamentu taisa vai liek norakstīt, pēc pilsētas un baznīcas kārtības ziedotu ko priekš baznīcu un skolu uzturēšanas, jo citādi tā Augstā Rāte nevienu testamentu neatzīs spēkā.</p>
                 <p>6. Jtem, ja kāds pircis māju, tas pie tās nedrīkst izdarīt nekādas būves, pirms Augstā Rāte viņam to nav atļāvusi.</p>
                 <p>7. Jtem, nevienam nebūs atdot otram guļošus gruntsgabalus; tam pirms jāpierāda, kā viņš pats pie tiem ticis.</p>
                 <p>8. Jtem, ikviens, kam priekšpilsētā savs lēņu dārzs vai cits kāds laukums, lai kārtīgi maksā par to nomu, jo citādi tam tas taps noņemts ...</p>
                 <p>9. Arī nevienam nebūs ņemt otra kokus, kaļķi vai akmeņus, ko tam būs tad sacīt, kam tā manta pieder, vai ķemererim. Ja viņš to nedara, tad tas ir to koku, kaļķu vai akmeņu zaglis ...</p>
                 <p>Par drošību uz ielām</p>
                 <p>10. To grib tā Augstā Rāte, lai vakaros pa ielām nedara nekādas trakulības, bet ikviens lai iet bez klaigāšanas un bļaušanas, jeb tas tiks ņemts nopietnā sodā.</p>
                 <p>11. Jtem to grib tā Augstā Rāte, lai ikviens liekas ar skriešanu ar zirgiem pa ielām un nedara nevienam zaudējumus, jeb tam būs to sajust.</p>
                 <p>12. Jtem to grib tā Augstā Rāte, lai pa vastlāvjiem un kad notiek kāzas neviens neķekatotos un ar aizklātu vaigu, apgrieztām drēbēm vai arī ieročiem rokā neietu, nejātu un neskrietu apkārt pa ielām, pie augsta soda.</p>
                 <p>13. Jtem nevienam vīnu pagrabam, alus, miestiņa vai brandvīna krogam nebūs būt vaļā pēc pulkst. deviņiem, pie 30 marku soda.</p>
                 <p>14. Jtem to grib tā Augstā Rāte, ka puišiem un jauniem kalpiem, kas par algu dien, nebūs nēsāt ieročus. Kas pret to dara, maksā 30 markas soda.</p>
                 <p>15. To grib arī tā Augstā Rāte, lai ikviens pieskatītu savu uguni, lai no tā neizceļas nekāda skāde, un, ja, no kā lai dievs pasargā, izceltos ugunsgrēks, tad ikvienam vajag steigties palīgā ar spaņiem, cirvjiem un tādiem rīkiem, ar kuriem var glābt.</p>
                 <p>Par tīrību uz ielām</p>
                 <p>16. To grib tā Augstā Rāte, ka nevienam nebūs bērt mēslus, gružus un netīrumus Daugavā, Rīziņā vai grāvjos, tāpat ziemas laikā uz Daugavas ledus vai citur, kur pilsētai celtos zaudējumi, pie 20 markām soda, ja kāds pret to darītu.</p>
                 <p>17. Jtem, nebūs puvešus bērt pie pilsētas mūriem vai arī ārpus tiem, pie 5 markām soda.</p>
                 <p>18. Jtem nebūs mēslus sviest uz ielām jeb tos tūdaļ būs aizvest projām, pie 10 markām soda.</p>
                 <p>19. Ja kāds pietekās vai Daugavā laiž kokus, tam nebūs ceļu aizkrustot, jeb viņš tos kokus zaudēs.</p>
                 <p>20. Jtem nebūs no laivām vai kuģiem bērt smiltis un balastu uz bulverķa, —</p>
                 <pb/>
                 <p>to var tikai tad, kad ķemereru kungi atļauj un nosaka, kur, pie liela soda, un, kas balastu ber upē, tas dabūs cietumu vai citu lielu sodu.</p>
                 <p>21. Ar to grib tā Augstā Rāte sevišķi, ka nebūs turēt cūkas pilsētā, un, kuras noklīdīs uz ielām, tās tiks atdotas nabagiem.</p>
                 <p>22. Tālāk to grib tā Augstā Rāte, lai neviens ārpus pilsētas pa ielām vai ceļiem nebūvē un nemūrē, pirms nav piesaucis ķemereru vai zemes soģi, pie 30 markām soda.</p>
                 <p>Par pirkšanu un pārdošanu</p>
                 <p>23. To grib tā Augstā Rāte, lai neviens bez gabalu precēm nepērk nekādas mantas un nekaulējas, iziedams uz viltību, citādi tas pirkto vai pārdoto mantu zaudēs.</p>
                 <p>24. Arī nevienam nebūs pirkt preces ārpus pilsētas vai uz ceļa, kas ved uz pilsētu, citādi tas zaudē pirkto mantu.</p>
                 <p>25. Arī nebūs kavēt nevienu zemnieku brīvi ieiet un iziet no pilsētas un ikvienam dot svabadu ceļu pie sava saimnieka, tomēr, ja rastos kāds zemnieciņš, kam nav saimnieka, tad vajag to laist mierīgi ar visām precēm uz tirgus, pie 20 markām soda.</p>
                 <p>26. Arī nevienam nebūs kampt no zemnieka preces, kuras, tas ved tirgū, iekāms tās nav nopirktas, pie 10 markām soda, un lai ikviens pērk no zemnieciņa tā, ka tur neiznāktu nekādas sūdzības.</p>
                 <p>27. Tālāk to grib tā Augstā Rāte, ka lai visi, kuri iziet pa vārtiem, neuzpirktu lopus uz peļņu un neaizdod uz tiem naudu, pie 50 marķu soda.</p>
                 <p>28. To grib tā Augstā Rāte, lai neviens slakteris jeb miesnieks nepērk lopus, kuri pagriezti uz pilsētas pusi (das zuer Stadtvverts gekehret ist) vai nāk tirgū, pilsoņiem no priekšas 14 dienas pirms un pēc Miķeļiem, bet lai lopi būtu bijuši pirms pieietami birģeļiem, kuri lai izlietotu savas vecās tiesības, pie 20 markām soda.</p>
                 <p>29. Jtem to grib tā Augstā Rāte, lai neviens no pilsētas uz leju vai pie pašas pilsētas nebrauc ātrāki pie kuģa, iekāms tas nav piestājies pie bulverķa, pie soda, kādu uzliks tirdzniecības kungs (bei wilkührlicher Straffe der Wetthern).</p>
                 <p>30. Jtem to grib tā Augstā Rāte, lai neviens nepirktu zirgus, kuri pienāk pa jūru, iekāms vēl nav bijis klāt staļļa kungs, jeb tas pirktos zirgus zaudēs.</p>
                 <p>31. Jtem to grib tā Augstā Rāte, lai neviens nepirktu būvkokus, kas nonāk pa Daugavu, ātrāki, pirms ķemerera kungs nav iepircis priekš pilsētas vajadzībām, jeb tam būs tos kokus zaudēt ...</p>
                 <p>32. Jtem, lai neviens nepērk būvkokus, kurus tas tūdaļ grib pārdot, jeb tam būs tos kokus zaudēt.</p>
                 <p>Par uzpirkšanu, pārtikas precēm un zivīm</p>
                 <p>Tur bija runa, ka nedrīkst uzpirkt žāvētas zivis vai butes, ja kāds pašu pilsētas birģeris nāk un tam priekš sava brūķa vajadzīgs, tas var preci ņemt par to cenu, par ko uzpircējs pircis, un pēdējais nedrīkst runāt pretim, pie 5 dālderiem soda. Tiek atņemti arī liekie zivju krājumi, ja tādi tiek atrasti uz bēniņiem vai pagrabos. Butes un žāvētas zivis drīkst pārdot tikai pie bulverķa un nedrīkst izvest bez pienācīgas atļaujas: citādi zivis tiek atņemtas. Ikvienam, kas preces ievedis, jāpārdod tās pašam un ne caur citu. Nevienam nebūs pirkt</p>
                 <pb/>
                 <p>vairāk pārtikas vielu, labību, medu, apiņus utt., nekā tam vajadzīgs priekš sava brūķa, izņemot sīktirgotājus; citādi preces tiek atņemtas.</p>
                 <p>Bija piedraudēts stingris sods, ja nedos pareizu mēru un svaru, un pat stingri noliegts no šejienes izvest sliktu preci, ja kāds labību pircis, kas no virsus labāka nekā apakšā, tam vairāk nav jāņem pretim kā labā. Kas izved nesvērtus un nebrāķētus kaņepājus (linus), kas nav apskatīti un laisti caur brāķi, tas zaudē pat godu.</p>
                 <p>Svarīem un mēriem vajag būt pareiziem un ik gadus tikt apskatītiem un salīdzinātiem. Siļķes nedrīkst pārdot citādā pakojumā, kā tās ķertas un sālītas. Mucām vajag būt pēc Rostokas mēra, pareizo lielumu un labi pakotām. Sāls pārdodama un pērkama pēc pilsētas mēra.</p>
                 <p>47. Jtem Vidzemes pilsētas vienojušās, ka ļaunu (sliktu) sāli nemaz nedrīkst zemē ievest, jeb to būs vest tūdaļ projām.</p>
                 <p>Tālāk aizliegts visā zemē vērpt pakulu dziju priekš tauvām. Dārglietas, tiklab še pagatavotās, kā arī no ārienes ievestās, nedrīkst ne pirkt, ne pārdot, iekāms tās nav apskatītas no zeltkaļa amata meistara. Vīnus nedrīkst laist pārdošanā, iekāms vīna kungs tos nav apskatījis, pie 30 dālderiem soda. Nedrīkst pirkt un pārdot piedzērušā prātā vai arī pārdot preces, kuru nav un kuras nezin dabūt. To lai neviens neuzdrošinājās pie 20 markām soda no katra simta. Kaitīgos pirkumus rāte neatzīst par tiesiskiem un izskaidro tos par nenotikušiem ...</p>
                 <p>Viss, kas te tika lasīts, mūsu meistarīem un viņu gaspažām mazāk interesēja. Cipfelbrinks pamanīja savu draugu kvartaloficieri Krampfu, no kura cerēja dabūt kādas jaunas ziņas ...</p>
                 <p>«Sst, ssst, Krampf!» viņš paklusu sauca, jo dikti runāt pa lasīšanas laiku bija aizliegts. «Kas būs? Vai pēc bursprākas neaiziesim uz Pētera baznīcas krogu uz kādu «štēzeideli» ?»</p>
                 <p>«Nav tagad vaļas ... citā reizā!» Krampfs ar viņiem sasveicinājās. «Policijai tagad jābūt uz vienām kājām.»</p>
                 <p>Cipfelbrinks viņu pētoši uzlūkoja. «Kas?! Vai kāda slepkavība notikusi, vai izdarīta kāda zādzība?»</p>
                 <p>Krampfs atmeta ar roku, it kā izteikdams: tas ir mazs krāms! «Nē ... Nav nekas noticis ... Bet mums rakstīts stingri priekšā meklēt pēc jaunlatviešiem un tos kā arestantus nodot augstai valdīšanai ...»</p>
                 <p>To viņš sacīja ar tādu svarīgu un noslēpumainu vaigu ... ka meistarī un viņu kundzes ieplēta mutes.</p>
                 <p>«Jaunlatviešus? Kas tie tādi ir?» Simeona gaspaža Jūla iesaucās. «Vai tie nav tie paši latvieši, kas pie mums?»</p>
                 <p>«Zināms, ka tie paši ... visi viena un tā pate suga!» Simeons paskaidroja. «It visus viņus vajag ņemt cieti, Krampf ... tie neder ne velnam!»</p>
                 <p>«Ne visus!» Krampfs svarīgi atteica. «Tas man nav priekšā rakstīts. Kas tad būs zemnieki un kops laukus, ja mēs visus ņemsim cieti! Arī tie, kas pilsētās, pa lielākai daļai mierīgi ļautiņi ... kučieri, sētas puiši, visi labi cilvēki ... Bet tos, kas grib spēlēt par kungiem, negrib dot godu rātei, kungiem un mācītājiem ... un vēl dibināt tādas latviešu biedrības —-— tos mēs ņemsim aiz krāgas. ..»</p>
                 <p>«Ahā!» nu arī Cipfelbrinkam uzausa gaismiņa ... «Tad tādus, kāds bija Klostera pagraba Persi? Gatavais bandits un razbainieks ... no latviešu cunftēm vien tik runā ... Tādus vajag ņemt cieti, jā ... Krampf, tu viņu uzmani ... Tādus neliešus vajag izravēt ar visām saknēm — —»</p>
                 <pb/>
                 <p>Pēterim, dzirdot, ka par viņa ādu jau tiek kauliņi mesti, dūša pavisam saplaka. Viņš atrada par labāku pamanīties labāk tālāk ...</p>
                 <p>«Bet manu kaimiņu, to Lauri Sutumu, to, Krampf, vajag uzmanīt!» Jochems svarīgi iesaucās. «Tas dzied tādas savādas dziesmas ... vilks lai no tām tiek gudrs! Lielās pirkt Rīgas pili ar visiem vāciešiem ... un diezin ko ...»</p>
                 <p>«O, jemine!» Cipfelbrinka Traudiņa iesaucās. «Kur tad šis to naudu ņems?»</p>
                 <p>«No jūras dibena, jā, jā, tā viņš lielās,» Stemeizena gaspaža Jetchena viņu pārtrauca. «Un, ka būšot nopircis, tā mūs, vāciešus, dancināšot uz sarkaniem ķieģeļiem ...»</p>
                 <p>«Ko jūs sakāt, uz sarkaniem ķieģeļiem?!» Jūla Orkelbein ieplēta acis ...</p>
                 <p>«Uz sarkaniem ķieģeļiem!» Jetchena atkārtoja, katru vārdu uzsvērdama ... «Un, jo vācieši augstu lēkšot, šis tik pakuršot uguni ...»</p>
                 <p>Visa sabiedrība nevarēja beigt kamiešus vien raustīt. «Kas par mežonīgu ideju... Kas par rupju, necienīgu vēlēšanos ... Einfach schamlos,» gaspaža teica, «vācieši lai tikai piesargot savu ādu ...» Bet meistarī vienbalsīgi nosprieda, ka tādiem tikai vajadzētu krievu kokus ...</p>
                 <p>«Pēc visām šīm ziņām,» Krampfs izvilka savu kabatas grāmatiņu, «ja tas nav «jaunlatvietis», tad es nezinu, kas tad viņš ir ... Piezīmēsim viņa vārdu un palūkosimies tam drusciņ uz pirkstiem! Viens putniņš man jau ir pa pusei slazdā... kāds Kaspars Biezbārzdis ... Patlaban Jāņa baznīcā, bet, tiklīdz dievkalpošana nobeigsies, to stiepšu uz Jumpravu ielu. Nē, mani balodīši, augstā valdīšana neļaujas ar sevi jokot ...»</p>
                 <p>«It sevišķi vakaros, tad tur pie tā mana kaimiņa dzīvo, ka skan vien!» Jochems denuncēja.</p>
                 <p>«Umhu, umhu!» Krampfs ņēma to vērā. «Tikai tā nelaime, ka vakaros ļoti esmu aizņemts ar to teātri. Augstai rātei nācis ausīs, ka kāds aktiers dzied par viņu injurijas — dziesmas jeb kuplejas, kuras nedz augstā rāte, nedz cita kāda iestāde cenzējusi ... Man ir uzdevums šo pretlikumību izzināt, un, ja tiek pienākta, tad vainīgo tūdaļ novest uz policiju.»</p>
                 <p>«Ahā!» visi brīnējās. «Kas tas tāds varētu būt? Vai Buterveks? Tas gan dzied tādas jocīgas kuplejas.»</p>
                 <p>«Es nezinu vēl tos sīkumus, kurš un kā tas de facto ... To pierādīs izmeklēšana. Bet nu man jāiet ... citādi tas putniņš man no Jāņa baznīcas var vēl aizlaisties ... Neizspruksi ... no maniem nagiem neizspruksi ... uz redzēšanos, draugi! ...»</p>
                 <p>Viņš aizgāja, un meistarī ar savām kundzēm sāka atkal klausīties, jo patlaban nāca panti, kas viņiem ļoti interesēja.</p>
                 <p>Par zeļļiem un svešo tirgošanos</p>
                 <p>52. Arī nevienam nebūs še piesavināties pilsonisko uzturu (bürgerliche Nahrung), kas nav ieguvis birģeļa tiesības, pie augsta soda.</p>
                 <p>53. Tiem, ja kuri citādā ceļā un caur sievas īpašumu še ir birģeļi, šinī pilsētā nebūs dzīvot citādi kā viesiem, pie 50 dālderiem soda, un ikvienam būs redzēt, kam tas savā mājā dod pajumti, ka viņam par savu viesi vēlāk nebūtu jāatbild.</p>
                 <p>54. Arī nevienam birģelim ar saviem zeļļiem nebūs uzturēt vairāk kā divas bodes, pie 20 markām soda.</p>
                 <p>55. Nevienam viesim, kas nav birģelis, nebūs atvērt pilsētā bodes, nedz arī tajās turēt kādas lietas pilsoņiem priekš pirkšanas.</p>
                 <pb/>
                 <p>56. Arī nevienam nebūs būvēt ne priekš pārdošanas, ne izvešanas pa jūru, ja tas nav še piemītošs birģelis, pie 10 dālderiem par katru lastu.</p>
                 <p>57. Arī nevienam viesam nebūs pieņemt jaunus kalpus, kuri pilsētā vai ārpus tās piekopj pilsonisko uzturu, pie 50 dālderiem soda, tiklīdz tas notiek.</p>
                 <p>58. Jtem nevienam birģelim nebūs pārdot zeļļiem dzīvojamās mājas, pie 20 dālderiem soda.</p>
                 <p>59. Jtem nevienam birģelim, ne zellim nebūs izdot dzeramas naudas (ungelde) šķīperiem, zuiderzejiešiem (holandiešiem), leišiem vai krieviem pāri par tām, kas ir noliktas: svaru naudas, nesēju naudas vai arī kas tās par naudām nebūtu, pie 20 markām soda.</p>
                 <p>60. Jtem nevienam zellim nebūs pirkt sāli vai siļķes uz kuģiem un ievest tās savās bodēs vai pagrabos, bet tās tiem jāsaņem no birģeļu pagrabiem, kā arī nevienam birģelim nebūs pārdot no zeļļiem un svešniekiem piegādātu un pagrabā vēl nebijušu sāli, pretējā gadījumā tie zaudē preci.</p>
                 <p>61. Nevienam nebūs skotu (der Schottschen) (kā tos sauc), arī lieldienieku (der Osterlinge) vai citu svešnieku specerejas un preces še noguldīt vai pārdot tās olektīm vai mazu svaru, bet tās visas lielumā pārdot birģeļiem un tirgotājiem, izņemot brīvai pārdošanai nolikto laiku — 14 dienas pavasarī un 14 dienas rudenī ap Miķeļiem, pēc kura laika viņiem pārējās preces būs nodot pakūzī, tās pārdot lielumā vai vest atkal projām.</p>
                 <p>62. Jtem tiem nebūs pret pilsētas brīvībām pašiem būt sava ugunskura, bet tiem jādzīvo pie birģeļiem ērbeģos un jāēd pie viņu galda, pie cieta soda.</p>
                 <p>63. Jtem mūsu ostā pa jūru iebraukušiem šķīperiem un svešniekiem būs pārdot savas preces 14 dienu laikā vai arī, ja tie gribētu aizbraukt, tiem jāmaksā par šo laiku pie valdīšanas pus muita.</p>
                 <p>64. Svešiem faktoriem un liģeriem, kuri še paliek pa ziemu, jānoliek zvērasts, ka neieguldīs naudu precēs, bet izturēsies pēc tirdzniecības kārtības ...</p>
                 <p>65. Faktoriem savas izrakstītās preces jāpārdod vairumā birģeļiem, nav jāpiekopj monopols, preces nav ilgāki jātura par 14 dienām, nav pirkšanas cenas jāpaaugstina, nav faktoreja jāpiekopj pa ziemas laiku, ne arī jāiegulda sveša nauda.</p>
                 <p>Par solījumiem, pilsoņu peļņām un viesībām</p>
                 <p>66. Ja kāds pierunājis kādu sievu vai jumpravu uz laulību bez viņas drauga ziņas un gribas, tam nevienā no šīs zemes pilsētām viņai nebūs darīt nekādu kaiti; un, ja kāds, sieva vai vīrs, tiktu pienākti pie slepenas laulības, tas, raugoties pēc lietas stāvokļa, sodāms pēc mūsu pilsētas likumiem.</p>
                 <p>67. Tā kā notiek tas, ka daži saderinās un salaulājas ar saviem tuviem asinsradiem pret visiem likumiem, vecām parašām un ieradumiem, tad tā Augstā Rāte nopietni caur šo pavēl, ka, no šīs dienas sākot, lai neviens neuzdrošinās saderināties un salaulāties tuvāku ar savu asins radu kā ceturtā loceklī, jo citādi tas par sodu zaudēs savas pilsētas iemītnieku tiesības.</p>
                 <p>68. Arī tā Augstā Rāte liek brīdināt tos, kas gribētu še uz priekšu apmesties, lai tie pēc še teicamā paraduma neliekas pirms baznīcās uzsaukties, iekāms nav ieradušies pie Augstās Rātes un nav ieguvuši no viņas birģeļu tiesības. Ja kāds tam pretim darīs, tad Augstā Rāte to neuzņems par birģeli.</p>
                 <p>69. Tālāk to grib tā Augstā Rāte, ka ikvienam birģelim būs turēt savas bruņas līdz ar augs un apakš šaujamiem rīkiem, tā ka tas notes laikā var līdzēties. Jtem vēl 6 ādas spaņus.</p>
                 <pb/>
                 <p>70. Jtem ar viesošanos, dārglietu nešanu, nedēļu gulēšanu, bērnu nešanu baznīcā un ar jumpravām lai ikviens turas tā, kā tas stāv rakstīts rātūzī barību un drēbju likumos.</p>
                 <p>Par amatiem</p>
                 <p>71. Tā grib tā Augstā Rāte, ka tie, kas nodarbojas ar amatu, lai dara tā, ka tas tiem ļaudīm neiznāk par grūtu, pie soda ar amata zaudēšanu.</p>
                 <p>72. To grib tā Augstā Rāte, lai namdarī un mūrnieku meistarī vairāk darbus nepieņem, kā spēj padarīt, pie liela soda.</p>
                 <p>73. Un, ja kāds otram solījies strādāt un to netura, ko solījies, tam būs par to ciest ar 30 markām.</p>
                 <p>74. Arī nevienam namdarīm nebūs aiztikt vai aptēst pilsētas būvkokus, pirms tam nav atļauja no ķemerera, pie 50 markām soda.</p>
                 <p>75. Arī to grib tā Augstā Rāte, lai ikviens beķeris, kas cepj veģus, pie kviešu maizes turētu arī rudzu un barības maizi, un tam būs cept taisnīgi, jeb tas zaudēs maizi un amatu.</p>
                 <p>Par nevāciem, item mājas kalpiem un meitām</p>
                 <p>76. To grib tā Augstā Rāte, ka nevienam nevācim nebūs pirkt un pārdot tirdzniecības preces, nedz arī ar to nodarboties, jeb tas zaudē preces un 30 markas.</p>
                 <p>77. Nevienam nebūs ar nevāci biedroties, nedz turēt ar tiem kopā kādas saviesības un saiešanas, pie soda (noch geselschaft oder Mascopev mitt ihnen habenn, bey Poen).</p>
                 <p>78. Arī nevienam nevācim nebūs miestiņu vai alu brūvēt un to pārdot, ne arī miestu izkroģēt, pie soda.</p>
                 <p>79. Arī dienestniekiem nebūs būt kambarīem un pagrabiem ārpus savu kungu mājām.</p>
                 <p>80. Tālāk tad nebūs svabadām sievām un meitām dzīvot pašām savos dzīvokļos un savā saimniecībā, bet salīgt algā, pie cieša soda...</p>
                 <p>Te uzreizi liela ļaužu kņada ... Veda kādu apcietināto no Jāņa baznīcas uz Lielo Jumpravu ielu, kur toreiz atradās policijas virssēdeklis. Arestants kailu, paplatu, bet paīsu vaigu, neliels pusmūža vīrietis, labi iesirms.</p>
                 <p>Ļaužu pulki uz Rātūža laukuma sakustējās ... Neviens vairs neklausījās uz bursprākas lasīšanas, bet visi vienā kamolā vēlās apcietinātam līdzi, tā ka no soļu speršanas cēlās tāds troksnis, ka vai visa Rīga dunēja. Arī mūsu meistarī un viņu gaspažas tika rauti līdzi un dzirdēja, ko ļautiņi sacīja. Viņš esot aizstāvējis mazo ļautiņu tiesības, bet caur to sarīebis kungiem un nu tikšot sūtīts uz auksto zemi, kur mūžīgi ledus kalni. «Nabadziņš,» sievas sūkstījās, «nabadziņš ... Nu viņš vairs šīs saules neredzēs . ..»</p>
                 <p>Arī Pēteris skumjām acīm lauzās ļaudīm klāt, līdz dabūja viņu tuvumā redzēt ... Tik žēl, tik žēl ... rokas vilkās dūrēs, bet darīt neko nespēja ...</p>
                 <p>Piepeši, kā no zemes izaudzis, viņa priekšā parādījās Lauris. Vaigā mēmas sāpes . . acis liesmoja. «Viņu apcietināja! ... Paņēma mums viņu ...»</p>
                 <p>«Ko tagad darīt?!» Pēteris sagrauzts jautāja.
                 «Vakarā atnākt uz pagrabu ... Mikums arī ... visi ...»</p>
                 <pb/>
                 <p>Viņš pats devās ļaudīm līdzi ... arī Pēteris skatījās uz to pusi ... bet ko tur darīt?! Palīdzēt taču tur nekā nevarēja...</p>
                 <p>Piepeši viņš apstājās ... No rātūža balkona patlaban tika pasludināts jaunievēlētā rāts locekļa vārds ... Pēteris klausījās tikpat kā uz stīgas, tik ļoti tas tam interesēja ... Bet pavisam svešs vārds ... viņa krusttēvs tas nebija ...</p>
                 <p>«Ko? Ne konsuls Rabemanis?» Cipfelbrink gaspaža brīnējās ... «Visa pilsēta taču runāja, ka viņš ...»_</p>
                 <p>«Mana radeniece mamzel Švīchelbein, kas tur dien iekš mājas, man par to jau agrāk stāstīja,» Simeons paskaidroja. «Uzskati starp augstiem kungiem mainījušies. Viņš atzīts par liberālu ... Būdams ārzemnieks un nepazīdams šejienes apstākļus, tas tiecas uz visu tā kā tur, kur tikai viena tautība ... Bet mums te arī latvieši un mužiki ...»</p>
                 <p>«Konsuls Rabemanis mums nekādu labumu nebūtu darījis,-» Cipfelbrinks ieminējās ... «Viņš ir pret cunftēm ...»</p>
                 <p>Rātskungi no balkona pazuda ... Ļaudis sāka nošķirties un izklīst uz visām pusēm ...</p>
                 <p>Tauku svece vienkāršā koka lukturī izplatīja dzeltenu, spocīgu gaismu plašās pagraba telpās, no kurām dzeltenajā apvārksnī tikai viena daļa bija saredzama, bet lielākā daļa aizstiepās drūmā tumsā, kur saplūda viss nezināmais. Te Lauris ar saviem biedriem mēdza sapulcēties, un, tā kā toreiz Rīgā latviešiem atklāti tas nebija brīv, tad viņiem tas bija jādara slepeni. Un tādēļ viņi bija sagatavojušies arī uz to, kur sprukt, ja uznāktu virsū policija. Pagraba telpas atradās līdzās Laura darbnīcai sētas pusē. Pa kādu tumšu gaņģi dibins stūrī varēja iztikt pagalmā un no turienes pa mazajiem vārtiņiem ārā uz blakus ielu. Ar to visi sapulces dalībnieki bija jo smalki iepazīstināti, lai vajadzības gadījumā zinātu, kur sprukt. Tātad savā ziņā sazvērestība, un tādēļ sazvērnieki arī savā starpā norunāja, ka neteiks nevienam, kas pieder pie viņu pulciņa, ne kur tie nāk un kur tie iet, un ko tie runā, ne savām sievām, ne meitām, ne mātēm.</p>
                 <p>Vienā pagraba galā atradās vienkārši sasists galds un tam visapkārt soli. Tur sēdēja pirmie sapulces dalībnieki: Lauris, Pēteris, Mikums un Kreilis, kas tagad bija pats smago fūrmaņu saimnieks. Mēmi klusēdami, tie gaidīja uz saviem biedriem. Lai gan tie izrādījās diezgan dūšīgi, tad tomēr varēja manīt, ka ir nospiesti ... It sevišķi Kreilis reižu reizēm ņēma sveci un ar to aizkūpināja savu kaļķi ... kuplus dūmus laizdams, blenza drūmajā tumsā, kur bija sakrautas dēļu čupas un vēl citādi koka gabali, kas Laurim vajadzīgi priekš darbnīcas, bet tie, cik tos vājā sveces gaisma ķēra, izplatīja garas, spocīgas ēnas ...</p>
                 <p>«Kur tad šie nu paliek tik ilgi?» viņš reižu reizēm ieminējās, nevarēdams mierīgi nosēdēt.</p>
                 <p>«Vai tev jau deg?» Lauris viņu apsauca. «Ja vien būs dabūjuši ziņu, tie arī būs ...»</p>
                 <p>Kreilis apklusa, bet tad atkal ieminējās: «Blēņas vien no visa tā ir! ... Vācieši ir kungi un latvieši vienkārši ļautiņi ... Mēs viņus nekad nepārspēsim ...»</p>
                 <p>«To pašu jau arī es saku,» Mikums viņam piebalsoja. «Tauki arvien būs virsū un ūdens apakšā ...»</p>
                 <p>Laurim acis uzliesmoja. «Ak jūs miega mices, ak jūs miega mices! Kas viņiem nekaiš būt kungiem, kad viņiem tik ticīgi kalpi kā Kreilis un Mikums ...</p>
                 <pb/>
                 <p>Bet mums vajag nostāties ar viņiem uz vienādām tiesībām ... Mūsu senči tāpat bijuši virsaiši un ciltskungi ...»</p>
                 <p>«Jā, jaā —» Kreilis garī novilka ... «bet, ja es dabonu pa zirgu un cilvēku trīs rubļus par dienu, kādu tiesību tur man vēl vairāk vajag ...»</p>
                 <p>«Un ja es tik varu pārdot savas preces ... tas tas lielākais,» Mikums nospļāvās.</p>
                 <p>Par šādu viņu tūļību Pēteris tā sašuta, ka dedza tikpat kā uguns. Nē, patiešām, tas cilvēku varēja kaitināt. «Ak jūs mazticīgie ... jūs šaubīgie! ... Kalnus mēs, latvieši, varētu apgāzt, ja mums būtu tikai tik daudz kā viens sinepu graudiņš ... Ak jūs gļēvuļi ... kaunieties par savu mazdūšību! ...»</p>
                 <p>Kreilis un Mikums vēl gribēja ko piebilst, te pašlaik pie durvīm pieklauvēja ... Divreiz īsi no vietas, trešoreiz pēc ilgāka laika, kā jau bija norunāts.</p>
                 <p>«Kas tur?» Lauris piecēlās un piegāja pie durvīm.</p>
                 <p>«Epata — atveries!» otrā pusē atskanēja norunātā parole, uz kuru varēja iekšā laist ...</p>
                 <p>Ienāca neliels pusmūža vīrietis sārtu seju ... Tas bija Tilo fabrikas meistars Mārtiņš Balodis ... Viņu sabiedriskā dzīve Pārdaugavā bija gluži apsīkuse, pēc tam kad viņu kora vadonis skolotājs Caunīts bija miris un arī pats fabrikas kungs pienācis, ka viņu bibliotēkā tomēr ievietotas visas tās grāmatas, kuras ģeneralsuperintendente bija apzīmējis par kaitīgām.</p>
                 <p>Mēmi viņš apsveicinājās un nosēdās pie citiem.</p>
                 <p>Atkal: bum — bums — — bums! ...</p>
                 <p>«Kas tur?»</p>
                 <p>«Epata — atveries!»</p>
                 <p>Ienāca kalsens jauneklis dzeltenām ūsiņām un spanku. Tas bija skolotājs Ādams Spunde. Viņam līdzi vēl kāds otrs. — — Pēteris negribēja savām acīm ticēt — viņa krusttēva vecākais zellis Fuchsings!</p>
                 <p>«Atvedu te jums jaunu biedru,» — Spunde sonorā, dziļā balsī sacīja. «Līdz šim turējies par vācieti, bet tagad pamodies kā no dziļa miega. Uz viņu mēs varam palaisties ...»</p>
                 <p>Atkal mēms klusums ... Visi, nervozi uztraukti, gaidīja uz pārējiem.</p>
                 <p>Atkal pārreiz klauvieni, atkal: «epata, atveries...» Ieradās vēl kāds Ķezbers un kāds Silings ...</p>
                 <p>«Tautieši un biedri!» Spunde, kurš par citiem bija tas inteliģentākais, beidzot iesāka. «Tā kā pārējie biedri diezin vai būs dabūjuši ziņu, tad nekavēsim laiku un pārrunāsim mūsu lietas.»</p>
                 <p>«Jā, jā, jā,» visi bija ar to uz miera ...
                 Tad Spunde izvilka no kabatas kādu papīri un sāka to noslēpumaini lasīt. Bija kāda dziesmiņa, kas tagad ievietota visās ābecēs, bet tad bija nedzirdēta revolucionāra dziesma.</p>
                 <p>«Kad atnāks latviešiem tie laiki,</p>
                 <p>«Ko tagad citas tautas redz?</p>
                 <p>«Kad zudīs tumsas spaidi baigi,</p>
                 <p>«Kas tagad tautas acis sedz?</p>
                 <p>«Kad pūtīs vējš, kas spirdzina</p>
                 <p>«Un tautas kroni mirdzina? ... utt.»</p>
                 <p>Visi sazvērnieki kādu laiku mēmi saskatījās, un visi saprata to ... Visi zināja, kādēļ tas tā, un visi gandrīz korī dvesa: «... Mums vajag savas biedrības — mums vajag savas latviešu biedrības ...»</p>
                 <pb/>
                 <p>«Jā, tās mums vajag!» Laurim acis uzliesmoja. «Bet kā lai mēs pie tās tiekam?! Kungi un vācieši mums stāv priekšā. Vai zināt, šodien te vajadzēja būt pie mums vienam vīram ... Kasparam Biezbārdim. Bet viņa nav ... Viņš arī nebūs ... Viņš šodien tika apcietināts.»</p>
                 <p>«Apcietināts!» daži no viņiem nobāla. Viņu izmisušās sejas liecināja, ka tie nožēlo, ka pavisam te atnākuši. Apcietināts! ... Kādu brīdi mēms klusums ...</p>
                 <p>«Cik sen vēl viņš runāja pie Caunīša kapa!» Balodis nošļucis ieminējās. «Latviski runāja ... un teica: kamēr vien Rīga pastāvēs un būs latviešu tauta, tavs vārds arī nezudīs ...»</p>
                 <p>«Un tas bija viņa noziegums, ka viņš tā runāja,» Lauris piebilda. «Tādēļ vien tikai tas tika apcietināts un tikšot sūtīts uz auksto ledus zemi ... plānā uzvalciņā ... ar to, kas mugurā ...»</p>
                 <p>«Žēl gan!» Spunde skumji ieminējās ... «Būtu vismaz kādreiz pie mums ieradies ... dzirdētu, ko, viņš saka?»</p>
                 <p>«Ko viņš saka, to varu jums pasacīt!» Lauris spulgošām acīm iesaucās. «Vakar ar viņu izrunājos ... Mēs, latvieši, netiksim pie savas biedrības, viņš saka, kamēr še vācieši būs par kungiem. Mēs arī nedabūsim savas tiesības, viņš saka. Pie kā lai mēs sūdzamies? Ģenerālgubernators ir vācietis, gubernators ir vācietis, vicegubernators ir vācietis. Pilsētas rāte ir vāciska ... kriminal- un civiltiesas vācu tiesas ... Pie kā lai mēs griežamies pēc savas taisnības? Mēs te nedzīvojam krievu valstī, bet Vācijas provincē ... Mēs pat nedrīkstam uzdoties, ka esam latvieši, jo topam par to vajāti ...»</p>
                 <p>«Pilnīgi pareizi,» Pēteris aizrautu balsi apstiprināja. «Tādēļ arī mans krusttēvs ir vācietis, ja ...»</p>
                 <p>«Un tādēļ mums labuma nebūs, viņš teica,» Lauris turpināja, «kamēr mēs dzīvosim vāciešu ēnā ... Mums jātiek no tās ārā! Mums jādabū sakarī ar krieviem ... jāraksta krievu avīzēs ... Mums jāsniedz sūdzības raksti par nekārtībām un jāattēlo šejienes apstākļi augstiem krievu kungiem Pēterburgā ... Tikai krievu ērglis var nobīdīt no mums šo vācu slogu un atdot mums mūsu cilvēciskās tiesības ... Tikai pie krieviem un ar krieviem jums jāturas! Un tādēļ, viņš teica, ar simtiem un tūkstošiem parakstiem mums tādus rakstus vajag sūtīt uz Pēterburgu, lai iet vai līdz pašam ķeizaram ...»</p>
                 <p>«Līdz pašam ķeizaram!» Pēteris sajūsmināts iesaucās ... «Lai Aleksanders Otrais dabū zināt, kādas cūcības vācieši pie latviešiem izdarījuši! ...»</p>
                 <p>Arī citi tam piekrita. Bet tad Spunde domīgi piebilda: «Tīri labi! Bet kā mēs tos parakstus dabūsim? Ne ātrāk, kamēr mēs pašu tautu iekustināsim un pamodināsim. Mums tādēļ jāizmanto gadījums.»</p>
                 <p>Tam atkal neviens nebija pretim. Gadījumu vajag izmantot. Bet ko tagad darīt?</p>
                 <p>Spunde: «Tā dziesma, ko es nolasīju, jānoraksta daudzos simtos eksemplāros un jāizplata tautā starp lauciniekiem-iebraucējiem un arī mūsu pašu pilsētniekiem, par kuriem zināms, ka tie latvieši. Fuchsings to varētu izdalīt starp iebraucējiem lauceniekiem ... tā paklusu ...»</p>
                 <p>Fuchsings: «Kādēļ ne, to var izdarīt! ...»</p>
                 <p>Pēteris: «Bet tad arī to dziesmu: «Melnie kraukļi dibināja savā starpā biedrību» ... Ai, kā Cipfelbrinks par to errosies ...»</p>
                 <p>Spunde: «Var arī to ... Bet mums jāizmanto Biezbārža apcietināšana, lai ļaudis tālu un platu dabū par to zināt ... Mums jādabū tie tiktāl, lai tie paši sāk domāt ...»</p>
                 <pb/>
                 <p>Balodis: «Es zinu, ko mums vajadzētu! ... Tā kā Biezbārdis tiek sūtīts uz ļoti aukstu zemi un viņam nav kažoka, tad uzaicināsim ļaudis, lai samet viņam priekš kažoka ...»</p>
                 <p>Spunde: «Tas īsti neies! Uz to mums nav likumiska tiesība ... mūs var notiesāt. Bez tam tie ļaudis nemaz nezin, kas tas tāds un kāds tas izskatās ... Bet mēs varam izdot viņa ģīmetnes, tās pārdot ... to mums nevar liegt ... Tad mums ikvienam ir iespējams parādīt: redziet, tāds un tāds izskatās tas vīrs, kas karo par jūsu tiesībām ...»</p>
                 <p>Šo priekšlikumu it visi apsveica ar prieku. Tika arī sastādīts darbības plāns, Spunde apņēmās ģīmetnes pastellēt, Balodis tās izplatīt starp fabrikas strādniekiem, Fuchsings starp iebraucējiem lauceniekiem, Mikums starp saviem pircējiem un vēl citi, kur tas būtu vajadzīgs ...</p>
                 <p>Piepeši blakus darbnīcā kņada ... soļi ... Laura sievas balss jaucās ar citām balsīm ... Visi uz reižu klusu kā pelītes ... Te ienācēji beidzot bija atraduši durvis un sāka klauvēt ... pavisam citādi nekā biedri ... notuļus vien ...</p>
                 <p>«Kas tur?» Lauris iesaucās, gaidīdams uz paroli ...</p>
                 <p>Tie nezināja ne «epata», ne «atveries», tikai bungoja pa durvīm, ka tās vai līgojās. «Likuma vārdā atdarīet! ... Policija ...»</p>
                 <p>Visi uzreiz nobāla un daži pat aiz bailēm iekungstējās: «Mēs esam zuduši!»</p>
                 <p>Lauris tomēr nezaudēja galvu, un Pēteris arī bija viens no drošākiem. «Žigli ārā tur pa sētas pusi,» Lauris biedrus raidīja ... «mēs abi paliksim. Tu, Pēter ... sāc krāmēties gar kokiem ... Žigli ārā viens pēc otra! ...»</p>
                 <p>Viņi nelikām divreiz teikties ... nozuda kā akā tumšajā kaktā un no turienes prom sētā ... Pēteris, grāvēdamies ar kokiem, sedza viņu soļus, un policija lauzās gar durvīm ... «Atdarīet, atdarīet ... likuma vārdā ...»</p>
                 <p>Kad Lauris dzirdēja jau sētas vārtiņus nokraikšķam un viņi bija drošībā, tas gāja taisīt vaļā durvis. «Pagaidiet, pagaidiet ... kas tad tur tā ālējas?!» Un ar tā visnevainīgākā cilvēka seju tas atdarīja durvis ...</p>
                 <p>Pa tām ievēlās pirmais Krampfs, turēdams savu kailo zobenu Laurim pret krūtīm, aiz viņa vēl kādi trīs vachtmeistarī resp. gorodovoji ... visi ar kailiem zobeniem ...</p>
                 <p>«Ko jūs te dar'?!» Krampfs šņāca, pie kam viņam acis sprēgāja uguņus tikpat kā kaķim ... «Kur tie citi palika?»</p>
                 <p>«Kādi citi?!» Lauris brīnējās ... «Esam divi ... es un mans māceklis ... Jāsameklē priekš rīta koki . . »</p>
                 <p>Ar kaķa acīm Krampfs pētīja pagrabā pēc kā aizdomīga ... pēc izejas, pa kuru tie būtu varējuši izsprukt. Bet dibins kakts bija tumšs kā elle, ka viņam pašam bija bail līst tur tālāk, bez tam Pēteris čakli vien krāmēja ceļam kokus priekšā ...</p>
                 <p>«Neliedzies, kur tu viņus noslēpi?!» Krampfs Laurim stingri uzsauca. «Kas tev vispār te par darīšanu? Kokus meklē?! Tas tikai izgudrēm! ... Kokus viņš meklē ... svētdienas dienā ... hahaha ...»</p>
                 <p>«Hahaha!» arī citi policisti, Lauri mazcienīgi uzlūkodami, smēja.
                 «Nu, ko tad es varu darīt, ka man tik daudz darba!» Lauris attrauca. «Ja nesameklēšu kokus tagad, tad laikam zeļļiem rīt gulēt ļaušu ...»</p>
                 <p>«Izrunas, draudziņ, izrunas!» Krampfs tītīja. «Un kas tie par zeļļem? Vai tev meistara papīri ir, ha? «Böhnhase» . . aizliegta šmugele ...»</p>
                 <p>«Papīru kabatā man nav,» Lauris atteica, «bet, ja gribat tur pārliecināties darbnīcā ... tur viņi ir! ... Un, ja jūs domājat, ka te kāds apslēpies, jūs jau varat pagrabu pārmeklēt! ... Pēter, met mieru ... lai kungi pārmeklē telpas . ..»</p>
                 <pb/>
                 <p>«To mēs darīsim bez tavas teikšanas!» Krampfs spītīgi iesaucās. «Un lai tie arī peles alā būtu ielīduši, no maniem nagiem tie neizspruks ... Stumpf, jūs ar kailu zobenu nostājieties pie durvīm ... nelaidiet nevienu iekšā, ne ārā! ... Un jūs, Dumpf un Rumpf ... mēs pārmeklēsim te šo spelunku ...»</p>
                 <p>Pie tam viņi sāka ar saviem šābļiem tā badīt un bakarēties pa koku kaudzēm, ka, ja kāds tur būtu bijis apslēpies, tam patiešām būtu izgāztas acis vai nocirsts deguns. Tikpat kā vanags Krampfs pie tam pētīja it visos stūros un kaktos, vai tikai neuzietu, kas noderētu par corpus delicti, ka te noziedzība notverta in flagranti.</p>
                 <p>Te tas pamanīja kādu aprakstītu papīru un, to pacēlis, tikpat kā indianietis no prieka iekaucās ... Jo viņš ne vārda nevarēja salasīt, tam vajadzēja būt pa latviski. «Rumpf, Rumpf!» viņš sauca. «Jūs protat pa latviski ... izlasiet, kas šeit stāv! ...»</p>
                 <p>Rumpfs, paņēmis papīri, sāka burtot. «Kad atnāks latviešiem tie laiki ... ko tagad citas tautas redz — —»</p>
                 <p>«Nu ir dumji!» Pēteris nodomāja! «Spunde izmetis savu dziesmu ...»</p>
                 <p>«Pietiek, diezgan!» Krampfs atņēma atpakaļ papīri. «Tā lieta ir skaidra kā diena ... jūs esat jaunlatvieši, mani putniņi! Par to jums augstai valdīšanai būs jādod atbildēšana ... Projām, marš, marš uz policijas valdi! ...»</p>
                 <p>Viņš bija cerējis, ka nu varēs triumfēt, ka viņi metīsies pīšļos pie viņa kājām un lūgsies žēlastības ... Bet abi pavisam ar tādām stīvām mugurām ...</p>
                 <p>Tas viņu lielā mērā kaitināja ... «Projām, marš, uz pēdām! ... Dumpf, sieniet viņiem rokas uz muguru ... Es tamēr sastādīšu protokolu ...»</p>
                 <p>Viņi devās visi darbnīcā, kur Krampfs pirms sastādīja protokolu un apskatīja darbnīcas patenti. «Par to tev vēl nāksies atbildēt pie vetgerichtes ... bet tā ir blakus lieta ... Bet, ka tu esi jaunlatviešu špicbuks, tas tev, brālīt, lauzīs kaklu!»</p>
                 <p>Laurim acis uzliesmoja. «Lūdzu, kungs, nelamāties! Sauciet mani, kā gribat, tikai par špicbuku vien ne ...»</p>
                 <p>Krampfs neatbildēja un noskaities rakstīja protokolu, ka zoss spalva čirkstēja vien ...</p>
                 <p>Viņš nežēloja, bet lika uz papīri visu, ko vien zināja. Iznāca arī uz to traci Laura sieva no dzīvokļa, bērns uz roku, un sāka savukārt vaimanāt. «Lauri, Lauri, ko tu dauzies, ko tu darīes! Paņems nu tevi projām ... saules vairs neredzēsi! ... Ak tu mans dievs, ak tu mans dievs ... nevarēji strādāt un būt ... Ko te nokulies!? Ko nu iesākšu viena ar to bērnu . ..»</p>
                 <p>«Jā, jā, sieviņ, jums taisnība!» Krampfs viņai piebalsoja. «Labāk jūsu vīrs būtu lūdzis dievu un strādājis ...»</p>
                 <p>«Kaunies, sieva, pīkstēt!» Laurim acis ieliesmojās. «Mazais Ernestels nepīkst, un tu pīksti! ... Nāc šurp, mans dēls, tu man esi brašs, tu nesaki ne vārda ... jā.»</p>
                 <p>Viņš paņēma to uz savām rokām un no viņa atvadījās. «Tavs tēvs ir taisns cilvēks, kuram neviens neko nevar padarīt! Katrā laikā riktīgs Krievijas pavalstnieks! Ko vācietis saka, tas man nav jāzin ... Neraudiniet sievas, kungi, ja iešana, tad iesim ... Anna, neraudi ... ne mata viņi man nevar aizskart pēc krievu ķeizara likumiem.» Viņš atdeva tai bērnu ...</p>
                 <p>«Sieniet viņiem rokas uz muguras!» Krampfs pavēlēja. «Vedīsim tos putniņus drošā vietā!»</p>
                 <p>Policisti taisījās sava priekšnieka pavēles izpildīt. «Kādēļ tad siet?!» Lauris ieminējās. «Iešu tāpat, nemaz nepretošos ...»</p>
                 <pb/>
                 <p>«Es arī nē!» Pēteris piebilda. «Kad jau jāiet, mēs iesim! ...»</p>
                 <p>Krampfs beidzot pielaidās. «Nu, manis dēļ! Ņemiet viņus vidū, Dumpf un Stumpf. Rumpf, jūs ejiet pa priekšu un es no pakaļas ... Vorwärts ...»</p>
                 <p>«Uz priekšu, marš!» arī pats Lauris komandēja. «Tikai, sieva, neraudi! Vēl nevienu dienu bez maizes neesi bijusi un nebūsi arī ... Vorwärts, uz priekšu, marš ...»</p>
                 <p>Kā lielus noziedzniekus policisti ar kailiem zobeniem veda viņus pa Lielo ielu uz Iekšrīgas pusi ...</p>
                 <p>Sirdis viņiem tik pilnas un tik savādi pukstēja ... Viņi gāja pretim nezināmam liktenim. Taču pašiem viņiem nav sev ko pārmest. Tikai tā vien un ne citādi!</p>
                 <p>Un, it kā gribēdams atvieglot savu iekšējo uztraukumu, Lauris pusbalsī iesāka dziedāt: «Kad atnāks latviešiem tie laiki, ko tagad citas tautas redz ...» Pēteris viņam piebalsoja, un drīzi vien skaņas plūda spēcīgi no viņu krūts, tā ka ļaudis uz ielas apstājās vai atkal aiz ziņkārības skrēja viņiem līdzi. Šāda nekaunīga pārdrošība Krampfu vai apstulboja, ka tas ilgu laiku nezināja, ko darīt ...</p>
                 <p>Beidzot tas apzinājās savu varu. «Klusu, jūs pintiķi! Velns, pērkons, vilki deviņi ... Vai nezināt, ka bursprākā aizliegts pie stingra soda pa ielām trokšņot un bļaustīties ...»</p>
                 <p>Kad Pēteris savu ietrīcināto sirds stīgu nevarēja tik ātri apturēt, tas krietni vien dabūja pa kūkumu. Tāpat arī Lauris apklusa. Ko darīsi, valdīšanai jāpaklausa!</p>
                 <p>Kad tie bija sasnieguši Aleksandra tiltu, Krampfs komandēja: «Stoi! Jūs, Stumpf un Dumpf, vediet viņus tālāk uz policiju ... Bet pieskatieties, ka noziedznieki pa iekšpilsētas šaurajām ieliņām jums neizbēg ... jūs par viņiem atbildat ar savu galvu ...»</p>
                 <p>«Kā pavēlat!» tie viņam atdeva pienācīgo godu.</p>
                 <p>«Gaidiet tur, kamēr ieradīsies policijmeistars Grīns!» tas turpināja. «Es arī pats drīzi būšu klāt ... Rumpf, mēs tagad dosimies uz pilsētas teatri.» </p>
                 <p>«Kā pavēlat!» Rumpfs atbildēja.</p>
                 <p>«Uz priekšu, marš!» Stumpfs, tagad vecākais pēc činas, komandēja. Viņi devās atkal uz priekšu pa Kaļķu ielu, ka zābaki klaudzēja vien ...</p>
                 <p>Viņu režims tagad tomēr bija drusku lēnāks, jo tie dabūja paklusu izmainīt kādus vārdus.</p>
                 <p>«Pēter,» Lauris sacīja ... «ja tev prasa par jaunlatviešiem vai ko, tad saki, ka it nekā nezini ... Tu it nekā nezini, un vairāk neko! ...»</p>
                 <p>«Gan jau zināšu!» Pēteris attrauca. «Ko viņi mums padarīs! ...»</p>
                 <p>Kas par viņu pašu ... nieks .. . kad tikai citi biedri drošībā ...— — —</p>
                 <p>Beidzot viņi sasniedza Lielo Jumpravu ielu un tajā, rātūzim pretim, pelēku mūra māju, kurai pie ieejas divi resni mūra stabi. Toreiz te atradās pate galvenā policija.</p>
                 <p>Ne vārda neteikdami, policisti viņus ielaida pa durvīm ... cietumā gan nebāza, tāpat ielaida kancelejas telpās ... Dežurējošais vachtmeistars, kurš, ietinis galvu mētelī, gulēja uz ādas zofaja, iztraucēts berzēja acis. Viņa zināšanā nu Stumpfs un Dumpfs nodeva noziedzniekus un paši devās pie miera.</p>
                 <p>Pēterim sirds sita piecpadesmit, un Lauris vilka un vilka špickas, kūpinādams savu kaļķi, kurš tam bieži dzisa. Varēja redzēt, ka viņi arvienu top nemierīgāki. Lai arī tev, cilvēks, skaidra sirdsapziņa, par arestantu tevi tomēr ieskata, un kas tur viss nevar iznākt ... Viss tas gaiss un tā apkārtne tāda nospiesta un smacīga.</p>
                 <pb/>
                 <p>Vachtmeistars, tirpinādams kājas, soļo un soļo pa istabu un allaž viņus pētoši uzlūko. Blakus telpās policijas glabāšanā nodotie un ieslodzītie ālējās un dziedāja ... Tādēļ viņi palika pavisam tādi domīgi un klusi ...</p>
                 <p>Te atskanēja atkal priekšas gaņģī soļi ... vesela trape ... Durvis atdarījās, un pa tām ievēlās Krampfs ar Rumpfu vidū ar kādu aktieri, lielu, melnu mēteli, triko biksām, kuplu cepuri ar gaiļa spalvu, ar visu šmiņķi un masku, kā varēja noprast, patlaban izceltu no lomas. Pēterim un Laurim, kuri tādu putnu nekad nebija redzējuši, bija lielie brīnumi.</p>
                 <p>«Tā!» Krampfs, novilkdams savu mēteli, sacīja. «Apsēdieties un uzgaidiet, kamēr nāks izmeklēšana ...»</p>
                 <p>Aktieris palocījās un ar patosu vācu valodā sacīja:</p>
                 <p>«Tā teica Bruts ... un Bruts ir goda vīrs! ...»</p>
                 <p>Krampfs piesēdās pie galda un sāka stādīt protokolu, kurā jo sīki apzīmēja apcietinātā vainu. Aktieris pa tam staigāja apkārt pa istabu, taisīja visādus žestus, plātīja rokas un iesaucās daždažādus citātus. Un, kad Krampfa spalva sāka jo čirkstēdama tecēt un viņa vaigā pie tam parādījās griezīgais sarkasms, aktieris, uz viņu rādīdams, smagu patosu iesaucās: «Der Page (Knabe) Krampf (Karī) fängt an fürchterlich zu werden!» (Puisēns Kārlis (Krampfs) sāk palikt bīstams.) (Fr. Šillera «Don Karloss».)</p>
                 <p>Pēteris no visa tā nekā nesaprata un pie sevis nodomāja: «Ko viņš tur buras?!»</p>
                 <p>Pēdīgi parādījās arī pats policijmeistars — palkavnieks Grīns pilnā uniformā ar zvaigzni pie krūtīm. Visi policisti godbijīgi piecēlās, un viņš nosēdās turpat blakus telpās pie galda, kur protokoli jau stāvēja viņam gatavi priekšā ...</p>
                 <p>Ātri viņš tos pārlasīja, tad norūca: «Hm, jā!»</p>
                 <p>«Friedrich Butterweck!» viņš sauca. «Vediet viņu iekšā ...»</p>
                 <p>Aktieris tika nostādīts viņam priekšā un dziļi palocījās ...</p>
                 <p>«Jūs esat Frīdrichs Buterveks?» policijmeistars viņu caururboši uzlūkoja no galvas līdz kājām.</p>
                 <p>Aktieris palocījās vēl zemāku. «Runā, kungs, tavs kalps klausās ...»</p>
                 <p>«Aktieris no šejienes teatra?!»</p>
                 <p>Aktieris vēl dziļāku palocījās. «Es stimmt!» (Saskan.)</p>
                 <p>«Cik man zināms, diezgan ievērojams un iecienīts aktieris ...» policijmeistars turpināja.</p>
                 <p>«Dem Mimen flicht die Nachwelt keine Kränze!» aktieris ar paklanu sacīja. (Aktierim nākošās paaudzes nevij vaiņagus.)</p>
                 <p>«Pēc sava aroda komiķis ... drasti-komiķis?»</p>
                 <p>«Sein oder nicht sein? Das ist die Frage.» (Būt vai nebūt, tas ir še jautājums.) (Hamlets.) aktieris ar patosu sacīja.</p>
                 <p>«Lūdzu skaidrāki izteikties!» policijmeistars drusciņ sapīka. «Jūs esat dziedājuši ļoti zaimojošas kuplejas par augsto rāti un viņas rīcību. Ko jūs uz tam atbildat?»</p>
                 <p>«Majestät, gestatten Sie Gedankenfreiheit!» (Majestāte, dodiet domu brīvību!) («Don Karloss.») aktieris dziļi palocījās.</p>
                 <p>«Vienlīdz daudz,» policijmeistars atbildēja. «Bursprākas pirmais punkts nosaka, ka būs lietot godīgu muti pret augstām personām, starp citu pret augsto rāti ... Bez tam kuplejas nav bijušas cenzētas un likumiskas?! ...»</p>
                 <p>Aktieris palocījās. «Die Botschaft hör' ich wohl, allein mir fehlt der Glaube!» (Gan dzirdu vēsti, bet trūkst man ticības.) (Gētes Fausts.)</p>
                 <pb/>
                 <p>«Dežurējošais policijas ierēdnis jūs pie tam in flagranti pieķēris. Liegšanās te jums neko nelīdz. Tātad atzīstieties... ko jūs par augsto rāti dziedājāt?»</p>
                 <p>Aktieris piepeši saķēra pieri un sāka stostīties. «Ich — kann — mich nicht — besinnen » (Nevaru atcerēties.)</p>
                 <p>«Kā? Jūs nevarat atcerēties? Tas viss noticis vēl tikai priekš kāda pusstundas laika. Krampf, kā ir tā lieta?»</p>
                 <p>«Jūsu augstdzimtība,» Krampfs nostājās apsūdzētam aiz muguras ... «Noticis patlaban ... protokols vēl itin svaigs ...»</p>
                 <p>«Tādēļ,» policijmeistars uz aktieri sacīja. «Jūsu neatcerēšanos tādēļ nepavisam nevar ņemt nopietni.»</p>
                 <p>«Ich — kann — mich — nicht — besinnen — absolut nicht —» aktieris trauca, pieri satvēris, «Ich habe grün vor Augen und Krampf im Nacken... Spiegelberg, mir graut vor dir!» viņš ar patosu norādīja uz Krampfu. (Nevaru atcerēties, pavisam nevaru. Man zaļš priekš acīm un krampis pakausī. Spīgelberg, man šausmas no tevis.) (Šillera «Laupītāji».)</p>
                 <p>Krampfs bija kā no mākoņiem izsviests un arī pats Grīns, uz kura vaiga drīz parādījās smaids. «Mani sauc Grün, tas tiesa, un manu palīgu tur jums aiz muguras: Krampf. Ja jau tā, tad būs jādod jums laika atcerēties. Tikai lūdzami mitējieties ar tādām kuplejām, ja negribat vairāk ar šo vietu iepazīties. Tāpat, lūdzu, par šo tagadējo notikumu netaisiet nekādas kuplejas, saprotiet ... Pie mums likumi tanī ziņā ļoti stingri. Varat iet ...».</p>
                 <p>Aktieris palocījās arī pret apjukušo Krampfu. «Die schönen Tage von Aranjuez sind hin ... (Skaistās Aranžuecas dienas ir prom.) («Don Karloss».) Adio! ...» Un projām viņš bija.</p>
                 <p>«Neko darīt, Krampf!» policijmeistars noraustīja plecus. «Ar tādiem aktieriem un komiķiem ir grūti karot ... Kas tur vēl par lietām? Sauciet viņus priekšā! ...»</p>
                 <p>«Lauris Sutums un Pēteris Krauklīts ...»</p>
                 <p>Policijmeistars viņus bargi un caururbjoši uzlūkoja. «Jūs esat noturējuši aizliegtu, slepenu sapulci?»</p>
                 <p>«Nekā nezinu, cienīgs lielskungs,» Lauris atbildēja.</p>
                 <p>Grīns asi viņu uzlūkoja, it kā gribēdams ieskatīties viņa sirdī. «Jūs esat jaunlatvieši, neliedzieties?!»</p>
                 <p>«Nekā nezinu, cienīgs lielskungs!» Lauris atbildēja.</p>
                 <p>«Es saku, neliedzieties ... runājiet taisnību! Vai atzīstaties, ka esat jaunlatvieši?»</p>
                 <p>«Mēs nemaz nezinām, kas tie jaunlatvieši tādi ir!» Pēteris atbildēja. «Mēs tikai zinām, ka esam krievu ķeizara pavalstnieki ...»</p>
                 <p>Policijmeistars viņu lielām acīm uzlūkoja. «Jā, jā, tie mēs visi esam! ... Bet krievu ķeizara pavalstniekus tāpat kar, ja tie rīkojas nepareizi ... Sakiet, ko jūs tik vēlā laikā darījāt pagrabā? ...»</p>
                 <p>«Tas kungs jau redzēja,» Lauris pasteidzās atbildēt. «Mēs krāmējām kokus ...»</p>
                 <p>«Hm, hm,» policijmeistars pārdomādams norūca un sāka studēt atkal protokolu ... uzlika savu degunkniebi ... ņēma atkal to nost ... tad atkal viņus asi un caururbjoši uzlūkoja.</p>
                 <p>«Par jums ienākušas ziņas, ka esat bīstami cilvēki ... musināt zemas kārtas cilvēkus pret kungiem un vāciešiem ... tīkojat dibināt latviešu cunftes un biedrības ...» Viņš sita dūri uz galda, ka vai visas rakstāmas lietas uz augšu palēcās ... </p>
                 <pb/>
                 <p>«Tas jums neizdosies, es saku ... Un tad jūs esat lielījušies, ka nopirksiet Rīgas pili, nota bene, ar visiem vāciešiem ... Pasakiet, ar kādu nolūku? Ko jūs ar Rīgas pili darīsiet? ...»</p>
                 <p>Laurim, lai gan tas izlikās ļoti nobiedēts, bija grūti apspiest smaidu, kas viņam vilkās ap lūpām ... «Nekā nezinu, cienīgs lielskungs! Kur tad es, nabaga vīrs, varu nopirkt Rīgas pili ... Kur tad es to naudu ņemšu ...»</p>
                 <p>Policijmeistaram pašam bija jāieskata, ka viņam taisnība ... Viņš tādēļ, uzlicis degunkniebi, studēja atkal tālāk protokolu.</p>
                 <p>«Par to naudu, jūs esat sacījuši, kas jūras dibenā!» viņš iesaucās, redzami apmierināts, ka noziegumam var atrast pavisam citu, daudz vairāk motivētu pamatu. «Jums tātad ir zināma kāda apslēpta manta, kuru jūs esat noslēpuši! Manta, kas jūras dibenā, pieder kronim, vai saprotat?! Vai jūs zināt, kāds jums par to draud sods?! Vai jūs zināt?!»</p>
                 <p>«Es nekā nezinu!» Lauris atbildēja. «Ne es kādu naudu esmu atradis, ne man tā ir. Ja jau man būtu, tad taču jūsu palīgs, mani kratot, arī būtu atradis kādu podu ...»</p>
                 <p>«Hm, dīvaini,» policijmeistars atkal domīgi norūca un iedziļinājās tālāk protokolā ...</p>
                 <p>«Oho!» tas uz reizi bargi iesaucās, uzlēca kājās un viņus caururbjoši uzlūkoja, «jūs esat draudējuši, ka dancināšot vāciešus uz sarkaniem ķieģeļiem. Un, jo tie aiz sāpēm augstu lēks, jo lielāku jūs kursiet uguni ... Tas ir pretlikumiski ... spīdzināšana ar iepriekšēju nodomu ... factum culposum et dolosum ...» (sodāma un ļaunprātīga darbība).</p>
                 <p>«De facto et absque jure,» Krampfs svinīgi piebilda. (Patvarīga un pretlikumiska darbība.) «Pēc veciem Rīgas likumiem par to bez žēlastības tiek uzkārts.»</p>
                 <p>«Hm, ko nu jūs teiksiet!» policijmeistars dusmīgi šņāca.</p>
                 <p>«Bet es nekā nezinu, cienīgs lielskungs!» Lauris atbildēja. «Kur tad man, nabaga vīram, tāda vara?! Pat ja es gribētu tādas lietas strādāt, vai tad jūs man to atļautu? ...»</p>
                 <p>«Jums taisnība,» policijmeistars, brīdi apdomājies, apmierinājās ... «Ja jums tas kādreiz ienāktu prātā,» tas sita ar savu linejalu uz galda, «tad mēs jūs pamācītu ... Arestantu rotu jūs dabūtu ... Bet jūs esat jaunlatvieši? Vai arī to gribēsiet noliegt?»</p>
                 <p>«Nekā nezinu,» Lauris atbildēja. «Nemaz nezinu, kas tas ir?!»</p>
                 <p>«Jūs nezināt?!» Krampfs gavilējoši iesaucās... «Pasakiet, kā šī dziesma iekļuva jūsu pagrabā? ... Palasiet, kas tur stāv? Un kur viņa radusēs, ja jūs paši viņu neesat uzrakstījuši?»</p>
                 <p>«Ja, was ist denn das?!» policijmeistars paņēma papīri un sāka to lasīt. ««Kad atnāks latviešiem tie laiki, ko tagad citas tautas redz? ...» Hm ... Ja, — wo ist da eigentlich das Gesetzwidrige?» (Jā, kur īstenībā te tas pretlikumiskais?) Viņš pavisam bija tāds piekausēts, ka nevarēja dabūt apsūdzībai cik necik dibinātu pamatu. «Kādi laiki jums, latviešiem, pienāks? A? Izskaidrojiet man to ...»</p>
                 <p>«Nekā nezinu, cienīgs lielskungs ...»</p>
                 <p>Policijmeistars noraustīja plecus. «Jūs ar to gribat sacīt, ka neesat šo dziesmu rakstījuši?»</p>
                 <p>«Nekā nezinu, cienīgs lielskungs ...»
                 Policijmeistars drusku padomāja. «Nu, paraksti savu vārdu! ...» </p>
                 <p>Lauris paņēma spalvu un ar trīcošu roku uzvilka tādus ķebuļus.</p>
                 <p>«Paraksti tu arī savu!» policijmeistars griezās pie Pētera ...</p>
                 <p>Pēteris arī paraksta ... viņam gan tā skrīve drusciņ citāda, bet ne tuvumā nelīdzinājās dziesmai, kura rakstīta sevišķi skaistu rokas rakstu.</p>
                 <p>Vēl reizi policijmeistars rūpīgi salīdzināja rokrakstus. «Vai jūs zināt, kas to dziesmu rakstījis?»</p>
                 <p>«Nekā nezinām, cienīgs lielskungs ... Nevaram iedomāties ...»</p>
                 <p>Policijmeistars padomāja. «Nu, tad labi, par to tiks uzsākta izmeklēšana ... Bet piesargieties man jūs, ja tiksiet ķerti! ... Ja izrādīsies, ka esat jaunlatvieši, jūs bez žēlastības tiksiet nodoti vicegubernatoram priekš izsūtīšanas uz «pasiliju». Nekādu nemieru un naidu jūs nedrīkstat celt ... ne pret kungiem, ne vāciešiem ... Tagad varat iet! ...»</p>
                 <p>«Paldies, cienīgs lielskungs, paldies!» Lauris tencināja un Pēteris arī... «Es jau domāju ... mēs taisni cilvēki un krievu ķeizara pavalstnieki — ja iet pēc krievu ķeizara likuma — kas gan mums ko var darīt bez vainas ...»</p>
                 <p>«Nu ... uz to tik lieli neesiet!» policijmeistars draudēja. «Vēl tā lieta nav galā! ... It sevišķi jūsu amata papīri nav kārtībā, tādēļ mēs lietu padosim tālāk, kur jums būs jāiet vēl pie izmeklēšanas ... Varu tikai jums teikt: izturieties prātīgi! ...»</p>
                 <p>Kad viņi bija aizgājuši, Krampfs ilgi vēl nevarēja apmierināties ... klepoja ... vandīja papīrus un zvērēja savā sirdī: «Es tiem šmurguļiem jaunlatviešiem parādīšu ... es viņiem parādīšu.»</p>
             </div>
             <div type="chapter">
                 <head>Astotā nodaļa</head>
                 <p>Lauris un Pēteris pirmajās ugunīs gan tika ar veselu ādu cauri, bet viņu pārbaudīšanas dienas nu tikai sākās. Krampfs, tā sakot, bija pār viņiem nomodā. It negaidot tas izlīda tāpat kā no zemes, pilnā mundierā, zobens pie sāniem, brilles uz acīm, mape padusē, un noprasīja: «Vai jums meistara patente ir? ... Uz kāda pamata jūs te strādājat? ...»</p>
                 <p>Tas atkārtojās jo biežāki, jo plašāki Laura veikals uzziedēja, pienāca klāt jauni pastellējumi vai strādnieki.</p>
                 <p>Tādās reizēs tad viņam stājās priekšā vecākais zellis, uz kura vārda veikals bija norakstīts. «Lūdzu, cienīgā augstā valdīšana,» tas pa vāciski sacīja, «tā ir mana firma, un te būs mana meistara grāmata ...»</p>
                 <p>Žigli viņš tad noņēma rāmi, kas karājās pie sienas, atknibināja vaļā glāzi un, izņēmis aiz tās atronošo attiecīgo dokumentu, pasniedza to policistam.</p>
                 <p>«Augusts Gothilfs Gerle!» tas lasīja, pārbaudīdams gan lietpratēja acīm papīri, gan arī uzskatīdams no galvas līdz kājām viņa īpašnieku.</p>
                 <p>«Stimmt!» Gerle, pielicis roku pie cepures, palocījās.</p>
                 <p>«Saksonijas pavalstnieks? ...»</p>
                 <p>«Stimmt! ... Viņa ķēnišķīgās armijas unteroficieris ...» </p>
                 <p>«Nekrīt te svarā! ... Kur ir jūsu pase? ...»</p>
                 <p>Tagad Gerlem bija drusciņ ilgāk jāpameklējas ... Steidzīgi tas vandījās un čamdījās pa savu drēbju kulīti, kas tam bija piekārta zem krekla kaklā, līdz beidzot varēja tam pasniegt vajadzīgo dokumentu.</p>
                 <p>«Viss iekš k(h)ārtīb! ... Iekš man firm viss iekš k(h)ārtīb ... k(h)atar laik!» tas lielīgi piebilda, kamēr Krampfs pārbaudīja papīrus.</p>
                 <p>Krampfam patlaban bija jāatzīst, ka te nav kur pieķerties. Cik liels viņš katrreiz atnāca, tik mazs tas atkal aizgāja, jāteic, tīri kā ar ūdeni apliets. Gerle</p>
                 <pb/>
                 <p>viņu tāpat reprezentabli izvadīja pa durvīm, kā sagaidīja, izrunājās pa vāciski. «Man liels prieks, ka mani apciemojāt! Ieteicu sevi jūsu augstdzimtībai ...»</p>
                 <p>Bet, tiklīdz Krampfs bija pa durvīm laukā, tas runāja pavisam citu valodu. Viņi apsmēja to kā lielāko muļķi ... «Ach tu vēn dumm Büttel, to Krampf! Viņš domā, k(h)ad tam blank knop ēkš svārkem, t(h)ad viņ ir vēn general! K(h)ad viņš (p)būt pie mums iekš Sachsen! Oh, t(h)ad tik viņš sav mācīb d(h)a(p)būt ... Anno 1848. mēs iekš Drez(d)en viss to k(h)nopain Büttel sadzin iekš to Elbe ...»</p>
                 <p>«Nu, nu!» Lauris piebalsodams iesaucās. «Kālab tad jūs šos slīcinājāt?»</p>
                 <p>«K(h)ala(p)b?!» Gerle atņēmās ... «Vait' tu domā, ka iekš Sachsen ar var tā: «p(h)arād sav pas!» T(h)o tikai še var pie jums iekš Rußland ... Pie mums iekš Sachsen ir cit Rechte. Pie mums pats kēnigs nevar d(h)arīt to, k(h)as pret t(h)aut ... Tad mēs t(h)ais barīkad un šauj, ka paukš vēn! ...Oh ... anno 1848. tas bija «tanc». Viss Drez(d)en (p)bij iekš aufštand ... Ja to König grib (p)būt König no Sachsen, t(h)ad viņ netrīkst d(h)arīt to, k(h)as pret to Sachsen ...»</p>
                 <p>«Tāpēc!» Lauris sūkstījās. «Jums ķēniņš dzīvo turpat Drezdenē, jūs ar viņu varat sarunāties katru dienu... Kur mēs?! dievs mums augstu, ķeizars tālu... Mums, latviešiem, ķeizars gribētu dot ir zemi, ir visādas brīvības, bet kungi un barūnas tam stāv priekšā ...»</p>
                 <p>«T(h)apēc, ka jūs ir dumm bauerjung un neprot sev recht aizstāvēt ...» Gerle attrauca. «Priekš graf un baron jūs nezin, k(h)ād pukel taisīt ... Satiek jūs kād «pfaf», jūs tulit bučo t(h)am rok! ... Pie mums iekš Sachsen? Ne virsū t(h)ādem švarcrok nesk(h)atās ... Pie mums k(h)atrs g(h)odīgs cilvēks par «pfaf» un «junker» nosp(h)ļaujas ...»</p>
                 <p>«Taisnība tev, Gerli, taisnība, par daudz taisnība!» Lauris viņam piebalsoja. «Bet iestāsti to mūsu ļaudīm ... Kungi un mācītāji paši viņus pie tam pieradinājuši, un tā viņi lokās un laizās, ka tīri sirds vai aptekas, to noskatoties ... Kā tur mēs varētu līdzēt, mīļais Gerli, kā tur līdzēt? ...»</p>
                 <p>«Ēkš Sachsen mēs g(h)an zināt, kā līdzēt,» Gerlis atbildēja ... «Mēs stājas visi uz p(b)arīkad ...»</p>
                 <p>Vispār — Laurim Gerles uzskati ļoti patika un Pēterim vēl vairāk. Pēdējā acīs Gerle bija tīrais ideāls. Viņš zināja tik daudz stāstīt par svešām zemēm, ka viņu nevarēja beigt klausīties. Viņš arī nemēģināja pacelties pār latviešiem kā kas labāks, nekaunējās no latviešu valodas. Taisni otrādi, centās cik varēdams mācīties un runāt pa latviski. Lai nu gan ar to izrunu dažreiz gāja šā tā, taču neviens to viņam ļaunā neņēma, bet saprata viņu it labi ...</p>
                 <p>«Vai visi vācieši nevarētu būt tādi!» tā Pēteris ar Lauri dažreiz pārrunāja. «Ja visi tā domātu un darītu, tad mēs drīzi vien saprastos un vārda pilnā ziņā varētu būt vienas zemes bērni ... kā mācītāji tagad raksta un sludina no kancelēm ...»</p>
                 <p>Gerle bija vīrs gadu piecdesmit, vidēja auguma, ar lielu kārpu uz deguna, no ārienes diezgan labi uzturējies, jo viņa melnās ūsas un mati metās vēl tikai drusciņ kā iesirmi. Tomēr personīgi laimīgs viņš nejutās. To varēja manīt no visas viņa izturēšanās. Bieži vien tas iegrima drūmās domās un kļuva tik melankolisks, ka Pēterim metās viņa žēl un viņš labprāt tam būtu līdzējis, ja vien būtu varējis.</p>
                 <p>Varēja it skaidri noprast, ka viņš savā mūžā bija redzējis daudz labākas dienas. Pēteris, kas centās iepazīties tuvāku ar viņa dzimteni un pagātni, no viņa arī</p>
                 <pb/>
                 <p>zināja, ka tas precējies. Gaspaža viņam palikusi Saksijā. Viņš to savā laikā precējis ar septiņsimts dālderiem. Tad saņēmuši «virtšafti» (viesnīcu). Viņi labprāt abi mīlējuši dzert «brantveinu». Bet ne par velti, kā to Gerle atcerējās it skaidri un Pēterim stāstīja: «K(h)ad es dzer to prantvein, tad es maksā sav g(h)aspaž to ferding, un k(h)ad man g(h)aspaž dzer to prantvein, tad viņa man maksā to ferding... B(h)et, k(h)ad tas g(h)ads pag(h)alam, tad (h)astondesmit tāler trūkst... K(h)ā tas var (p)būt, k(h)ā tas nevar (p)būt?!»</p>
                 <p>«Itin vienkārši!» Pēteris iesmējās. «Jūs to vērdiņu devāt viens otram, bet vairāk netika kā viens vērdiņš ...»</p>
                 <p>Gerle neizprazdams domīgi nogrozīja galvu. «Mēs maksā blank un bār ... dzer tikai par t(h)īr naud ... Bet ar to virtšaft mēs pēc trīs g(h)ad p(b)ij pag(h)alam ...»</p>
                 <p>Vai nu tas, vai kas cits nesaskanīgs viņa mūžā, — pēc tam, kā bija izgājis par vanderzelli, tā vairs nebija atgriezies atpakaļ uz savu faterlandi pie savas gaspažas. It sevišķi svētdienās, kad bija vairāk laika par to pārdomāt, tas bija gluži sagrauzts cilvēks. Tad viņš nemanot uzlīda uz bēniņiem, uz kurieni veda trepes taisni no darbnīcas, kas šinī vecā, jocīgā ēkā bija iebūvētas vienā mājas pusē pagrabā. Tur uz bēniņiem atradās drusciņ siens priekš kazas un arī ēveļu skaidas, un tur nu Gerle mētājās un valstījās kā slims. Īsi sakot, svētdiena bija viņa pelnu diena. Ne tas mazgājās, ne uzģērbās, ne arī rādījās uz brokasti un pusdienu.</p>
                 <p>Laura sievai, kas bija kārtīga saimniece, tādas lietas nepatika ... «Slaistās te cauras dienas kā tāds celms!» viņa sūrojās savam vīram. «Ne viņš zin paņemt rokā dieva vārdu, ne aiziet uz baznīcu ...»</p>
                 <p>«Liec jau nu viņu mierā!» Lauris to aprāja. «Mums taču gluži vienalga, kā tas iztiek ar savu dievu ... Ir taču visādas ticības: lutera ticība, turku ticība ... Un citiem vēl pavisam sava ticība! ...»</p>
                 <p>«Lai nu kā,» Anna attrauca, «bet katrs taču pieder pie kādas ticības, un katrs iet savā baznīcā... Bet kad tu to prūsi redzi baznīcā?!»</p>
                 <p>«Viņa darīšana!» Lauris nobeidza valodu ... Blakus minot, Gerli nekas tik nāvīgi neievainoja sirdī kā tas vārds «prūsis». Viņš pats prūšus nāvīgi ienīda, ne vēl gribēja par prūsi būt. Tomēr savā pelnu dienā viņš par to nekādas ierunas necēla. Un, ka viņš nemīlēja baznīcu, tā jau bija taisnība. Viņš tai, kā sacīt, gāja apkārt ar lielu līkumu. Tikai divas reizes savā mūžā, kā viņš pats izteicās, tas esot bijis baznīcā — vienreiz iemucis, no negaisa glābjoties, otrreiz ar suņiem kaujoties. Ļaudis viņu īsti neizprata, domāja, ka viņam ir kāda burvība, bet īstenībā viņš grieza baznīcai ceļu tādēļ, ka bija caur un cauri dieva noliedzējs.</p>
                 <p>Tas bija tas vārīgākais punkts, kādēļ viņš pie citiem Rīgas meistarīem nevarēja darbu lāgā dabūt. Tiem bija sava «Baznīcas kārtība», pēc kuras tie cieši uz to lūkojās, lai neviens zemes loceklis neaizmirstu savu dievvārdu. Kas svētdienās negribēja apmeklēt dieva namu, tas droši vien nedabūja pusdienu, un atraut to nācās viegli, tādēļ ka visi ēda pie tā paša saimnieka galda. Lauris, protams, uz tādām lietām negrieza vērību, un pašai palika tīri žēl, ka cilvēks visu dienu nodzīvo bez ēšanas. Viņa tam ar Pēteri uzsūtīja ēdienu uz bēniņiem. «Uznes drusciņ tam prūsim, ka nenomirst badā ...»</p>
                 <p>Tādās reizēs Pēteris mēģināja iespiesties drusciņ dziļāk viņa gara dzīvē ... Viņam dedza izzināt Gerles dvēseles sāpes, pret kurām tas labprāt viņam būtu padevis kādu padomu.</p>
                 <p>«Varbūt labāki būtu, kā saimniece saka, kad jūs ietu baznīcā,» viņš beidzot</p>
                 <pb/>
                 <p>ieminējās, uzlūkodams nelaimīgo Gerli, kurš, gara sagrauzts, drebēja kā drudzī. «Varbūt paliktu ap sirdi vieglāki ...»</p>
                 <p>«B(h)aznīcā! ?» Gerle satrūkās... «P(h)ar ko?!»
                 «Nu, savas dvēseles dēļ!» Pēteris piebilda. «Tā jau teic, ka cilvēkam esot nemirstīga dvēsele ... Miesa gan nomirstot, bet dvēselei būs jādod atbildēšana par saviem darbiem pastara tiesā ...»</p>
                 <p>Gerle neticīgi nogrozīja galvu. «K(h)as pag(h)alam, t(h)as pag(h)alam, tas nav pijis, ne pūs (nav bijis, ne būs).</p>
                 <p>To viņš izsacīja ar tādu pārliecību, ka Pēteris palika itin šaubīgs. Var būt, ka arī viņam taisnība ...</p>
                 <p>«Tas ir vien pasak, no «pfaf» un «junker» izdomāt,» Gerle vēl piebilda. «K(h)ad mēs ir pag(h)alam, t(h)ad mēs ir pag(h)alam ...»</p>
                 <p>«Jā, jā,» Pēteris pie sevis nodomāja, «tie kungi un mācītāji, tie daudz ko izdomā ... To pašu tēvu zemes vēsturi ...»</p>
                 <p>Bet Gerlem ar to nepalika labāki. Tikai viens līdzeklis bija, kas sagrauzto daudzmaz uzdzīvināja. Pēteris lasīja viņam priekšā grāmatas, un viņš tad tikpat kā kādus brīnumus klausījās ... Izrādījās, ka Gerle nemaz neprot lasīt un viņa redzes aploks vispār ļoti aprobežots, neraugot uz visu viņa ateismu. Laikam tādēļ, ka nebija neko mācījies, vai arī caur to, ka dzēra bieži «brantvein», kas bija izskalojis viņa smadzenes. Daudzas lietas, kas Pēterim bija skaidras, Gerlem bija galīgi sarežģītas un tīstījās tumsā, tā ka Pēterim vajadzēja daudz pūļu, kamēr viņam ko ieskaidroja.</p>
                 <p>It sevišķi par Baltijas iekarošanas vēsturi no vācu puses Gerle vēl nekā nebija dzirdējis. Ka bruņenieki un baznīcas kungi še tā rīkojušies, latviešu tautu apspiezdami, to viņš atzina par lielu «šveinerei», bet apmierinājās ar to, ka tie nebūs bijuši īsti vācieši, — sakši jau nu ne pavisam, — bet tikai prūši ... Preußische Halunken! Tādi vēl tagad ir prūšu junkuri un melnsvārči ... Tātad viņš Pēterim līdzēja lamāties par kungiem, mācītājiem un prūšiem, cik tīk, turpretim pret vāciešiem ne ... «T(h)o vāc t(h)aut ir vēn lab(p) t(h)aut ... tikai viņ trūkst vienīb(p).» Toreiz vēl vācu valstiņas nebija apvienojušās vienā kopējā vācu valstī, bet šāda apvienošanās bija toreizējā vācu karstākā ilgošanās .... viņš noteikti atraidīja no vāciešiem kā tādiem it visus apvainojumus.</p>
                 <p>Tā starp Pēteri un Gerli nodibinājās savā ziņā gara radniecība un saprašanās ... it sevišķi svētdienās zellis bez puikas nevarēja iztikt. Ja Pēteris bija pie viņa, tad viņam šī «pelnu diena» pagāja daudz vieglāki. Pēteris arī viņam sāka arvienu vairāk uzticēties un ievadīja to pat dažos sava pulciņa noslēpumos, kas par nožēlošanu beidzot bargi atriebās visai lietai ....</p>
                 <p>Tā viņi nodzīvoja svētdienu ... pirmdienas rītā Gerles gara stāvoklis gluži izmainījās. Tad viņš bija agri augšā, nomazgājās, noķemmējās, apvilka savas labākās drēbes un devās tūdaļ pāri uz tuvāko vīnūzi, kur gaidīja uz ielas, kamēr to atslēdz vaļā... Ticis tikpat kā pie avota, viņš tad meta «prantvein» pēc «prantvein», uzkoda spirtā ceptas «knak» un «jakts» desas, uzdzēra bairīšalu un tad atkal un atkal «prantveinu», līdz kamēr sāka dziedāt un lielīties. Viņš tad stāstīja par «Königreich Sachsen» un «barīkādēm», lamājās par «dumme Russen». Ja kāds ierunājās pretim, tad izlamājās ar to un pie gadījuma arī izkāvās, uz ko Gerle bija diezgan veikls. Ja negadījās neviena, kas runā pretim, viņš noņēmās pats ar sevi, uzlielīja sevi par lielu mākslinieku, stipru, skaistu, runāja pats ar sevi, kamēr galva sāka slīgt uz leju un tas turpat pie letes aizmigās. Izkrācies meta atkal no jauna uz lampu, kamēr beigu beigās kāds gadījās, ar kuru krietni</p>
                 <pb/>
                 <p>dabūja izplēsties. Reti kad viņš pārgāja uz mājām bez zilām brillēm ap acīm. Viņu noturēt pirmdienās mājās nebija iespējams ne ar labu, ne ar ļaunu. Viņš bija tad tik «kraķēlīgs» kā pats nelabais, tā ka, taisnību sakot, bija labāki, ja viņš tālāku nost no mājas.</p>
                 <p>Grūtas dienas ar viņu sākās otrdienās, kad viņš sāka atkal strādāt. Nekad vēl nebija noticis, ka viņš pirmdienās būtu strādājis un otrdienās no darba izpalicis. Bet tādēļ tas vēl nebūt nebija skaidrā prātā ... saīdzis, nokāterējies tas pachmiļīdamies uzmeta no jauna uz lampu un bija tik kašķīgs, ka netaupīja ne draugu, ne ienaidnieku. Viņš meklēja strīdu, kur tik vien varēja. Vispirms viņam bija tāda vājība, ka necieta, ja otrs par viņu vairāk māk un zin. Otra viņa vājība bija ļoti vājš acumērs, bet otrdienās tam tāda nemaz nebija. Citās dienās Pēteris viņu parasti uzmanīja, kad tas ko taisījās zāģēt vai skaldīt, ka tikai neiznāk par īsu vai šauru. Caur to bieži vien viņš to aizkavēja no koku samaitāšanas. Bet dievs lai žēlīgs, ja viņš otrdienās par to būtu ieminējies, lai gan tad viņa aizrādījumu visvairāk vajadzēja. Tad tūdaļ kaušanās uz līdzenas vietas ... Pēteris to bija iemanījies un viņu tādēļ nemaz neaiztika ... Lai Lauris pats viņu gana un vada ...</p>
                 <p>Gerle tomēr ir tad vēl Pēteri nelaida mierā. Viņš ieskatīja to par mācekli un gribēja ar viņu apieties kā ar mācekli. Īsts cunftīgs zellis nevarēja dzīvot, ja tas nevarēja māceklim paraut aiz ausīm un iedot tam pa duņķim ribās. Un Laurim citu mācekļu nebija. Arī Pēteris nebija māceklis, nebija te iestājies mācībā, bet piemita tikai pie Laura kā viesis. Bet par tādām ikdienējām lietām kā darbu un peļņu viņš pēdējā laikā nemaz nedomāja. Viņam daudz lielāki nolūki un cēlāki mērķi: vest savu tautu pie apziņas, modināt viņu no miega, lai tā nodibinātu pate savu biedrību. Cik dažu labu reiz, kad ko vajadzēja izdarīt, viņš noskrējās gar biedriem cauras dienas ne ēdis, ne dzēris, bet, ja tam atlika laika, viņš, cilvēks, neslinkoja, šiverējās darbnīcā, kur vien pietika.</p>
                 <p>Par to Gerle viņu ieskatīja par mācekli un prasīja no viņa visu, ko prasa no mācekļa. Viņš lika tam pucēt savus zābakus, tīrīt drēbes, kas dažreiz bija ļoti nolāčotas un novemtas, tālāk uzlika tam par pienākumu sagriezt ar tabakas nazi viņam tabaku, tīrīt viņa īsās pīpes un, kad tās piebāzis, tad padot viņam uguni. No sākuma to Pēteris izdarīja visu it labprāt, neapzinādamies pie tam vēl nekādus spaidus, jo, būdams no savas dabas ļoti izpalīdzīgs, tas pakalpoja ikvienam labprāt, ja vien varēja. Bet, tiklīdz tas izmanīja Gerles untumus un zemo dabu — — Pēteris nu nebija tas vīrs, kas ļāva otram dancot sev pa degunu — — viņš atvilkās pamazām atpakaļ un pret savu draugu atsala ... Viņš ierīkoja tā, ka kritiskās dienās, otrdienās, tad tas nemaz nebija sastopams mājās, jo izdarīja savas darīšanas priekš tautas.</p>
                 <p>Tas Gerlim atkal nebija pa zobam. Viņš ēdās Pēterim virsū, ka tas izgājis bez atļaujas. «K(h)ur tu man pij?!» tas viņu bargi sagaidīja. «P(h)a štadt tu man bumelē, Krote Du!» (Krupi, tu.) Un teju teju ņemt Pēteri aiz ausīm.</p>
                 <p>«Kur es biju, vai manu dieniņu!» Pēteris vairījās. «Darīšanās biju! Kas tad cits spers soli priekš tautas, ja es neiešu.»</p>
                 <p>«T(h)u tikai zin k(h)ā ēsīt un slink(h)um lāpīt!» Gerle viņam uzmācās. «Noch einmal, ein einziges Mal, Du dummer Bengel!» (Vēl tikai vienu reizi, vienu vienīgu reizi ... tu muļķa puika.)</p>
                 <p>Pēterim diezin kā būtu klājies, ja Lauris nebūtu stājies viņa pusē. «Gerle, liec viņu mierā!» tas apsauca savu meistaru. «Pirmkārt, viņš nav nekāds māceklis, viņš ir mans viesis ... un, otrkārt, kāda tev skāde, ja viņš staigā apkārt?!»</p>
                 <pb/>
                 <p>«K(h)ad viņš to handverk grib mācīt, t(h)ad viņ to būs mācīt no grunt!» Gerle bargi uzstājās. «K(h)ad drusciņ iekrābstas, fušer vien paliek ...»</p>
                 <p>«Kad viņš to amatu gribēs iemācīties, viņš to iemācīsies arī,» Lauris atbildēja. «Bet viņam tagad pavisam cits uzdevums ... Augstu viņš stāv pār mums abiem, Gerli!»</p>
                 <p>Zellis viņu izbrīnējies uzlūkoja. «K(h)ā tā?! Šis dummer Jung!» (Šis muļķa puika.)</p>
                 <p>«Sauc viņu, kā gribi, bet augstu viņš stāv pār mums abiem!» Lauris atņēmās. «Mēs pret viņu esam niecīgi zemes tārpi. Mēs strādājam par atlīdzību, sevis labā, priekš vēdera ... Bet Pēteris strādā priekš vispārības, strādā tautas labā un neprasa: kas man par to būs? Kam tas labums būs? Mums un mūsu bērniem būs tas labums.»</p>
                 <p>Gerle apmierinājās un sāka par to lietu pārdomāt. «Jā, jā,» viņš beidzot garī novilka, «k(h)ad ir profesor, t(h)ad ir profesor, k(h)ad ir handverker, tad ir handverker ... Aber tā ... nich Fisch, nich Fleisch ...» (Ne zivs, ne gaļa.)</p>
                 <p>Uz kādām dienām Pēterim bija miers, bet tad Gerle sāka atkal ēsties viņam virsū. Nesaprotamā kārtā viņš pēdējā laikā bija tapis pavisam cits cilvēks, gluži nepanesams, un pie tam vēl pastāvīgi lamājās: «latvēs bauerfolk» kā īsts Rīgas vācu cunftes meistars.</p>
                 <p>Lauris ar Pēteri sāpīgi novēroja šo pārmaiņu un klusu saprazdamies pārrunāja savus apstākļus.</p>
                 <p>«Te jau zelts var atnākt no ārzemēm,» Pēteris sacīja, «ir tad pie mūsu apstākļiem tas izvērtīsies par maitu! Kādi apstākļi, tādi cilvēki ...»</p>
                 <p>«Tā jā, Pēter,» Lauris nopūtās, «tā mums, latviešiem, iet! Nevaram un nevaram tikt vaļā no vācu verdzības ...»</p>
                 <p>«Tas tādēļ, ka mums nav nekādas tiesības,» Pēteris atbildēja. «Mums nav pat tiesības strādāt, vācietim ir tiesība slinkot. Latvietis var prast savu darbu kā, viņš nevar būt meistars ... Atnāk kaut kāds prūsis, kas nekā nejēdz, kam nav pat acumēra, tas te tas lielais meistars. Te mums uzstājas par pavēlētāju un kakla kungu.»</p>
                 <p>Viņš izteica pēdējos vārdus ar sevišķu rūgtumu. levērojot, kā Gerle pēdējā laikā uzvedās, viņam bija dusmas uz viņu ... patiešām dusmas.</p>
                 <p>Gerle balti vien noskatījās, viņš saprata it labi, uz ko tas zīmēts ... Ka viņam nav acumēra, tas viņu ļoti ievainoja sirdī, bet patiesība tā bija! Vēl necik sen tas bija samaitājis dārgu ozola koka gabalu, nogriezdams to par īsu ... Pēteris labi viņam to aizrādīja ... dzīvoja, ar viņu strīdēdamies. Viņš palika pie sava, bet par īsu bija! Tomēr zaudējumu viņš vis neatlīdzināja ... ko tu meistaram darīsi?</p>
                 <p>Pēterim ar to tautas lietu gāja diezgan bēdīgi. Pēc tam kad Krampfs viņu sapulci bija iztraucējis, lielā daļa biedru bija kļuvuši vēl šaubīgāki un pret tautas lietu pavisam atsaluši. Bija grūti tos dabūt vēl uz kādu sapulci, lai lietu pārrunātu. Pēterim tad vajadzēja uzmeklēt katru vienu atsevišķi un tā personīgi ar katru izrunāties par turpmākiem soļiem.</p>
                 <p>Lietas vadītājs bija Ādams Spunde, pie kura Pēteris bieži nostaigāja. Tam bija skola Kalēju ielā, mazām, šaurām glāžu rūtīm. Viņš sazinājās arī ar izsūtīto Biezbārzdi. Pa ziemu un rudeni ar Biezbārža ģīmetņu pārdošanu gāja diezgan labi. Laucenieki stipri pirka, arī pilsētnieki, tā ka Spunde reižu reizēm nosūtīja</p>
                 <pb/>
                 <p>Biezbārzdim prāvas sumiņas naudas. Krampfs skaidri zināja, kas notiek, no visām pusēm viņam par to bija pienestas ziņas, bet viņš kā nevarēja, tā nevarēja dabūt rokā jaunlatviešu sazvērestības pavedienus.</p>
                 <p>Beidzot viņš bija nācis uz pēdām Spundem, kuru tas nu sāka stingrāki uzraudzīt. Bieži vien viņš noturēja pie tā kratīšanas. Viņa aizdomas pavairoja vēl jo vairāk tas, ka Spundem bija ļoti glīts rokas raksts, kurš pie tam vēl bija ļoti līdzīgs tam, kurā bija norakstīta dziesma «Kad atnāks latviešiem tie laiki ...», kas tika atrasta Laura pagrabā. Krampfs sūtīja iekšā protokolu uz protokola, un lieta bija jau nonākusi līdz vicegubernatoram Kubem, kurš bija noņēmies jaunlatviešu kustību kā kaitīgu pastāvošai vācu kārtībai iznīcināt ar visām saknēm. Spunde tika bieži citēts pie viņa uz nopratināšanu ... Tā rokraksts tika reižu reizēm no ekspertizes pārbaudīts, tikai vēl pats Spunde stūrgalvīgi liedzās ...</p>
                 <p>Bija pienācis jau atkal pavasars. Pēteris jau vairāk nekā gadu Rīgā nodzīvojis un tik daudz pieredzējis un piedzīvojis! Tagad viņam bija jāizpilda svarīgs uzdevums: atlikušās ģīmetnes, kuras atradās vēl pie Spundes un kā par brīnumu nebija vēl kritušas Krampfa rokās, vajadzēja nogādāt drošākā vietā. Pēteris nu gāja aprunāties ar citiem biedriem, jo, ievērojot, ka arī pie Laura Krampfs dauzījās katru dienu un arī vēl Gerle pēdējā laikā sāka taisīt niķus, tad arī ģīmetnes turēt bija ļoti nedroši. Kur nu tās likt?</p>
                 <p>Tilavieši neņēma tās pretim, aizbildinādamies, ka arī tiem bijusi kratīšana. Arī fabrikas administrācija tiem stingri skatoties uz pirkstiem un esot piedraudējusi, ja vien pie kāda atradīšot mazāko nieku, tad tūdaļ pa vārtiem laukā. Un neviens taču negribot savu vietu zaudēt un galu galā par niekiem! Pēterim gan tas ķērās ļoti pie sirds, ka viņi šo lietu ieskatīja par tik niecīgu, bet ko tu darīsi!</p>
                 <p>Viņš nogāja pie Mikumiem — tas pats dievs! Marīs tāda iepūtusēs, pate vecā arī tāda kā atsalusi. Par «znotiņu» jau nu gan vēl sauca, bet tikai pa garu laiku ... par pankoku cepšanu vairs ir neieminējās ... Pēteris manīja gan, kādēļ. Viņš nebija vairs agrākais jaunskungs, kuram drēbes bija jaunas, zābaki laistījās vien, kabatas pilnas naudas! Bez vietas dzīvodams, tas bija izdevis pēdējo kapeiku, un spalva bija pavisam apdilusi ... Zābaki nošķiebušies, biksēm apakšgali nospuruši, žakete spīdēja vien ... Vairāk tam arī nebija kā tas, kas mugurā, jo pēdējo visu bija ieķīlājis un nodzīvojis ... Ja jau nauda nenāk iekšā, iziet viņa tad iziet ļoti ātri ...</p>
                 <p>Ierunājās šis ar māti, vai nevar pieņemt, pieglabāt tās bildes? Šī nezinot sacīt, lai runājot ar vīru. «Nē, nē, mēs nevaram!» bija Mikuma atbilde. «Mēs negribam. Savu tiesu, kas man bija, esmu izčakarējis, man diezgan! ... Ko tur tādus niekus ... met labāk tās blēņas pie malas! Tev labuma tur nav par grasi ...»</p>
                 <p>Pie tam viņš it kā sānis nolūkojās uz viņa nodilušo spalvu ... tas bija tāds zaimojošs smaids ... It kā viņam kāds ar adatu būtu iedūris, Pēteris uzlēca kājās un, kā ar aukstu ūdeni apliets, devās projām ...</p>
                 <p>Varbūt ka Kreilis pieņems pie sevis? Bet viņu pašu pa dienu nevarēja sastapt mājās, tas brauca puišiem līdz ... Ar viņa Grietu runāt būtu velti, tādēļ Pēteris viņai prasīja, kad šis varot satikt pašu Kreili?</p>
                 <p>«Ko tev vajaga no mana vīra?» Kreilene viņam cieti noprasīja. «Ja esi te nācis ar savām «latviešu biedrībām» un niekiem, tad eji vien savu ceļu ...»</p>
                 <p>«Ne taisni biedrības dēļ ...» Pēteris piesarcis stomījās. «Gribēju ar viņu tāpat runāt.»</p>
                 <pb/>
                 <p>«Kas tev par runāšanu?» viņa attrauca. «Kas tev ar manu vīru var būt, ko es nevarētu zināt?! Teic tūlīt ... es tad redzēšu ...»</p>
                 <p>«Redziet, tur jums vajadzētu izdarīt tādu mazu pakalpojumu ... pieņemt pie sevis uz kādu laiciņu tās bildes ...» Viņš attēloja tai lietas stāvokli ...</p>
                 <p>«Nē, nē, mums nevajaga nekādas bildes,» viņa attrauca, «mēs negribam nekādas bildes. Mans Edelbertiņš pats labākas bildes uztaisa ... tu tikai gribi mūs ievest tintē ...»</p>
                 <p>Viņa lepni paskatījās uz glāžu verandu, kura zeltmatim Edelbertam noderēja par mākslas darbnīcu ... Viņš tur patlaban strādāja, «mālēja» visādas rozes un eņģeļu galvas.</p>
                 <p>«Vai, cik skaisti!» Pēteris iesaucās. «Vai nevaru pie viņa ieiet?»</p>
                 <p>Bet sieva nostājās viņam ceļā ... «Nē, nē, nevajag ... Tu viņam sagrozīsi galvu ... Mans Edelberts tā kā tā nebūs latvietis.. viņš ir «kinstleris» ...»</p>
                 <p>«Vai tad kinstleris nevar būt latvietis!» Pēteris attrauca. «Vai, un kā vēl! Vāciešiem tādu ķinstleru ir dučiem, pie latviešiem viens pats ... Lūk, kas par godu! ...»</p>
                 <p>«Ej tu ar saviem latviešiem!» sieva viņu nedraudzīgi atraidīja ... «Tos Laurus tu gan ievedīsi nelaimē, to es viņai pašai jau sacīju ... Tu tikai nevīžo strādāt un plijies cilvēkiem virsū ar saviem latviešiem un biedrībām.»</p>
                 <p>To sacīdama, viņa tam aizcirta durvis aiz deguna ...</p>
                 <p>Arvien rūgtāks kumoss nabaga Pēterim! «Kas tie par cilvēkiem!» Viņš nodomāja. Ko Gerle par viņu sacīja, uz to viņš neklausījās, — bet, kad viņa paša tautieši viņu tā apvainoja, tad tas gan citādi dūrās sirdī! Tie paši cilvēki, kuru labā viņš pūlējās, bija aizmirsis pilnīgi sevi, savu peļņu un maizi, noskrējis savus pēdējos apavus, tie viņam meta priekšā, ka viņš nevīžojot strādāt un plijoties viņiem virsū sevis labā. Sāpīgāki viņu vairs nevarēja ievainot ...</p>
                 <p>Un, kad jau visi grūda viņam virsū, viņš arī pats sāka dusmoties uz sevi ... Kādēļ tad viņš bija tāds muļķis, kas par savu kabatu nemaz nedomāja?! Vai viņš tāpat nevarēja peļņās braukt un ar siļķēm tirgoties? Iedzīvoties mantā jau nemaz nav tik grūti ... ja tikai uz tam nesas prāts ...</p>
                 <p>Tā Pēteris beidzot pārnāca mājās gluži cerību tukšu krūti, iekšēji sagrauzts un nelaimīgs ... Kad ģīmetnes neviens nepieņēma, viņš Spundi arī nevarēja atstāt briesmās. Viņš pārnesa mājā paciņu un, nevienam neteicis, uzlīda uz bēniņiem un aizbāza tās aiz spāres. Neviens to nemanīja ... tikai Gerle ... Bet viņš noņēmās cieti, tiklīdz kā saķers kādu, tā skapēs tās tūdaļ projām.</p>
                 <p>Tiklīdz tas ķērās pie darba rīkiem, Gerle, kā jau parasts, sāka atkal viņu grauzt. «Aber t(h)u man to handverk grib nozagkt bez mācīb naud?! ...» viņš tam uzbrēca. «Vait' zin, kas ir Recht? Recht ir to, ka vajak pie cunft ierakstīt iekš grāmat, k(h)a ir riktīg deuče jung ... Unt t(h)o handverk vajag izmācīt gründlich ... Entweder oder ... es neļauj nekād fušer sav firm p(b)lamiren ...»</p>
                 <p>«Ko nu tik daudz dziedat pa tukšu!» Pēteris īdzīgi attrauca ... «Kas tad jums te fušerē??! ... Paši fušierējat ... Visu mūžu esat mācījušies, un jums tomēr nav acu mēra ...»</p>
                 <p>Gerle palika kā uz muti sists. «Zoo ... zozo ...» Spļāva, vīrs, baltu vien. Kā rādījās, tam grūti nācās norīt savas dusmas un tādēļ gaidīja tikai uz izdevīgu acumirklī atriebties ...</p>
                 <p>Un tas pienāca it drīzi ... Kad visi bija piesēduši pie palaunaga galda, tas piegāja pie Pētera un uzklapēja tam uz muguras. «Wegk von hier ... wegk! ...»</p>
                 <p>«Kādēļ?!» Pēteris izbrīnējies jautāja. «Vai jūste gribat sēdēt šinī vietā?»</p>
                 <pb/>
                 <p>«Vēn lērling nevar ar Gesell pē vēn gald ēsīt» Gerle lepni paskaidroja. «Ēsī uz mūr, oder pak(g)aid, kamēr gezell paēsī...»</p>
                 <p>Pēteris piesarcis piecēlās, juzdamies dziļi apkaunots ... jo patiesībā jau arī viņam nebija nekāda tiesība sēdēt pie šī galda, jo nebija pat ne māceklis ... nekas viņš nebija ...</p>
                 <p>Laurim acis uzliesmoja, viņš tikko spēja valdīties. «Gerli!» viņš drebošu balsi sacīja. «Simtreiz tev esmu sacījis: liec viņu mierā! Viņš nav nekāds māceklis ... viņš ir mans ģimenes loceklis. Tikai man vienam teikšana, kur viņam sēdēt, saproti! ... Pēter, nāc atpakaļ savā vietā ...»</p>
                 <p>Bet Gerle ar visu krūti pretim ... «Aber nich für was! T(h)u man nevar pavēlēt ēsīt pē vēn gald ar vēn mužik, k(h)as nav vāciet ... ar vēn prast latvēs p(b)auerkerl! ... Es ir vēn cunftīg vācu gezell, saproties! ...»</p>
                 <p>«Gerli, tu esi vientiesis!» Lauris rūgti iesmējās. «Es tāpat esmu latvietis, mana sieva ir latviete, citi zeļļi ir latvieši. Tad jau tu ne ar vienu no mums nevarī ēst pie viena galda ... Nu, tad ēd viens pats! ...»</p>
                 <p>«Nevar ar, jā, saproties!» Gerle pretim. «Es vēn cunftig vācu zel ... aber to latvēs, fui — stinkt! ... Laute Schweinekerls! K(h)o viņ lēn, to latvēs p(b)auer, uz to pilsēt un ņem nost to cunftīg vāc meistar to d(h)arb? Vait' viņ nevar uz zemēm ardt und ecēt ... kopt sav cūk ... Prekš tam to latvēs p(b)auer ir lab deszgan ...»</p>
                 <p>Arī saimniece bija tā pārsteigta, ka negribēja savām ausīm ticēt. «Ak tu mī, kas tad viņu tā samācījis? ...» Bet Pēteris bija tā sašutis, ka viņš trīcēja. «Gerle!» viņš, dūres vīstīdams, iebrēcās. «Par mani jūs varat sacīt, kas jums tīk, bet, ja aiztiksiet manu tautu, tad tik tiešām, kā še stāvu, pa aci jūs dabūsiet ... Kas jūs par vīru esat tāds, ka jūs mūs drīkstat tā nicināt?! Jūs pats dažreiz tā nošļerpējis, ka vēmiens nāk, ar jums sēžot kopā pie viena galda ...»</p>
                 <p>«Jā, jā, Gerli,» Lauris valdīdamies piebilda, «tu apvaino visu mūsu tautu ...»</p>
                 <p>«Hahaha!» Gerle nicīgi iesmējās. «Latvēs t(h)aut, hast Du gesehen! ... Kur viņ ir literatur, k(h)ad viņ ir t(h)aut ... kur ir viņ gelehrt?! T(h)ād cūk t(h)aut jūs, latvēs, ir, jāā ... cūk t(h)aut ...»</p>
                 <p>«Diezgan!» Lauris viņu bargi pārtrauca. «Tagad man tā lieta līdz kaklam! ... Ņem savas panckas un ej, bet tūdaļ uz pēdām ...»</p>
                 <p>«T(h)o firm ir uz man vārd!» Gerle sita sev pie krūtīm. «Es par t(h)o firm ir ferantvortligs ...»</p>
                 <p>«Projām, mopsi, uz savu faterlandi, man tavas firmas nevajag!» Lauris aizkaitināts iesaucās ... «Tu šļerpīgais prūšu nabags, es tevi stāvus nomērdēšu.» Un, saķēris viņu pie krūtīm, viņš sāka to purināt, ka tad tam zaļš metās ap acīm ...</p>
                 <p>Gerle palika uzreiz it maziņš ... «Lauer, Lauer, bist Du verrückt!» viņš čērkstošā balsī sacīja ... «Laß los, Lauer ...» (Lauri, Lauri, vai tu traks esi! Laid vaļā, Lauri.)</p>
                 <p>Lauris viņu dusmīgi atgrūda no sevis. «Ja tu tāds suns esi, tad ej, kur esi nācis ...»</p>
                 <p>«Es jau iet, es jau iet!» Gerle tagad izlikās itin vienaldzīgs. «Ja tikai t(h)u var bez man iztikt, es aiziet tūdaļ ...»</p>
                 <p>«Iztikšu!» Lauris attrauca. «Tik liels uzaudzis, bez tevis esmu izticis. Ja neesi kā cilvēks, varī iet, kas tev nākas, tūlīt dabūsi ...»</p>
                 <p>«Ja doch, ja,» Gerle piebalsoja.</p>
                 <p>Izvilcis savu kabatas grāmatiņu, Lauris apskatījās, cik Gerlem vēl nāktos ...</p>
                 <pb/>
                 <p>«Kā redzu, tad tev jau labu tiesu esmu izdevis uz priekšu ... Pašķiņķoju visu, bet taisies, kā tieci ...» </p>
                 <p>«Ja doch, ja ...»</p>
                 <p>Tagad iejaucās lietā Laura sieva, kura nebija tā uzbudinājusies un tādēļ pārskatīja labāk lietas stāvokli ... «Lauri, ko nu kulies ... liec taču viņu mierā! Aizdzīsiet projām meistaru, ko tad iesāksiet . ..»</p>
                 <p>«Sieva, tu esi negudra!» Lauris attrauca. «Lai tad tur vai kas! Uz deguna dancot neļaušu un savu tautu gānīt, neparko... Tad jau labāk ēdu ūdeni un maizi ...»</p>
                 <p>«Jā jau, jā!» sieva skumdēja. «Kad tikai nu jums par labu iziet! Bet vecs sakāms vārds māca: nedzen dievu kokā ... pēc ne lūgdams zemē nenolūgsi ...» </p>
                 <p>«Nelūgšu!» Lauris attrauca. «Nevajaga. Neparko ...»</p>
                 <p>Tā kā Gerlem nebija daudz vairāk kā mugurā un vēderā, tad arī viņam nebija daudz ko savā čemodānā pakāt, un drīzi vien viņš bija gatavs uz iešanu. «Nu t(h)ad atjē, auf Wiedersehen! ... Es jau iet... es te nepaliek ...» Un, kad bija izgājis ārā uz ielas un jutās drošībā, tad vēl pie loga iesaucās: «Atjē, tu latvēs cūku t(h)aut, atjē, Schweinekerls ...»</p>
                 <p>Pēterim neviļot roka savilkās dūrē. «Ak tu lupata tāds! ...»</p>
                 <p>«Tā mums iet, Pēter,» Lauris aizskarts sacīja. «Tā mums iet! Lai tur šāds prūsis, lai tur tāds prūsis, arvien mums vajaga sava kakla kunga ... Kad mēs, latvieši, pieredzēsim labākus laikus ...»</p>
                 <p>«Tad, kad mums būs savas biedrības,» Pēteris atbildēja. «Tikai tad mēs izdabūsim jaunus likumus un labākas tiesības. Tad arī latvieši varēs būt meistarī un nebūs vairs atkarīgi no šādiem tādiem vācu dienas zagļiem.»</p>
                 <p>«Kad tad tas būs? Kad pūcei aste ziedēs!» Anna viņam pikti uzkliedza. «Ko tu te melsies ar savām biedrībām. Pie visa šī trača vainīgs vien esi! Klausi tikai tu, Lauri, tam zēna trakumam, tad tu gan tālu tiksi! Tik smuki bija ierīkots, nevarēja strādāt ...»</p>
                 <p>«Nu, nu, Anna!» Lauris viņu mierināja, «vai tad nu mums īsti galvu noraus. Un kā tu varī sacīt, ka Pēteris vien tas vainīgais. Cik vainīgs viņš, tik vainīgs arī es esmu ...»</p>
                 <p>«Gādājiet tikai pie laika citu meistaru,» sieva sacīja. «Citādi es tur nekā laba neparedzu.»</p>
                 <p>To viņi it labi zināja. Uz Gerli vien viss tas veikals turējās, un, ja viņš projām, tad vajag cita meistara. Bet kur tādu lai izrauj? To viņi nezināja sev pateikt, bet citādi ir beigas. Tādēļ, jo vairāk viņi lietas stāvokli pārdomāja, jo vairāk tiem dūša sašļuka ...</p>
                 <p>Zeļļi bija jau ņēmuši svētvakaru, bet Lauris ar Pēteri vēl arvien kala un cirta, it kā ko paredzēdami. Un nebija arī ilgi jāgaida. Nebija viņi vēl savu darbu beiguši, kad jau parādījās durvīs Krampfs ar mapi padusē un aiz viņa pāris vachtmeistaru.</p>
                 <p>«Kas te ir meistars?» viņš stādīja parasto jautājumu. «Uz kāda pamata jūs še strādājat?»</p>
                 <p>«Meistars mazliet izgājis, nav mājā!» Lauris pasteidzās pazemīgi atbildēt.</p>
                 <p>«Kur ir meistara parādīšana?» Krampfs turpināja. «Kā sauc jūsu meistaru? Uzradiet man viņa meistara grāmatu ...»</p>
                 <p>Lauris tikai tagad ievēroja, ka rāmis pie sienas aiz glāzēm tukšs. Notriekts viņš to uzlūkoja un nemācēja atbildēt ...</p>
                 <pb/>
                 <p>«Kur ir meistars?» Krampfs palika arvien bargāks. «Kā sauc jūsu meistaru? Kas ir par šo darbnīcu atbildīgs? Uz vietas sastādīšu par jums protokolu.»</p>
                 <p>Lauris redzēja, ka te izgrozīties velti. Un patlaban jau arī Gerle nāca līdz ar Jochemu Stemeizenu. Uzreiz nu Laurim atvērās acis, kam viņam par visu to jāpateicas. Abu vaigi laistījās skaudīgā priekā. Jochems it kā smieties vien gribētu, bet kaunējās, Gerle kā Judass iecirtis galvu krūtīs un negribēja lāgā rādīt acu. «Herr Komissarīus,» Gerle pa vāciskam griezās pie Krampfa, dziļu jo dziļu locīdamies, «man jums jāziņo, ka es par šo firmu vairs neesmu atbildīgs. Es negalvoju vairs par to, ka te tiek izvests labs, cunftīgs darbs ...»</p>
                 <p>«Tad jūs tas meistars?» Krampfs noprasīja. «Kā jūs sauc?»</p>
                 <p>«Augusts Gothilfs Gerle, meistars līdz šim pār šo darbnīcu, jā! ... Bet tagad vairs ne ... Redziet, man nepas ... te vienīgi nevāci, muļķa latviešu zemnieki ...»</p>
                 <p>«Tātad darbnīca šimbrīžam bez meistara?» Krampfs iesaucās.</p>
                 <p>«Bez meistara, jā,» Jochems steidzās paskaidrot. «Šis jau vienīgais te bija tas cunftīgais. Visi citi te ir «bēnhāzes», latvieši, pie tam to amatu nemaz nav mācījušies ...»</p>
                 <p>«Ahā!» Krampfs bargi iešņācās tikpat kā kaķis, kas patlaban grib spļaut. «Jūs nelikumiskā kārtā sev piesavināties «bürgerliche Nahrung». Tā ir pretlikumiska rīcība ... par to jums augstai rātei būs jādod atbildēšana! ... Es jūsu darbnīcu aizzēģelēšu ...»</p>
                 <p>«Bet rīt pie dienas varu jums stādīt priekšā citu meistaru!» Lauris spītīgi sacirtās ... «Bez tam man pašam ar vienu beņķi brīv strādāt. To man neviens likums neaizliedz.»</p>
                 <p>Krampfs jautājoši uzlūkoja Jochemu, jo pats viņš patiesībā nezināja, kā tas likums ir.</p>
                 <p>«Jā, ar vienu beņķi jums brīv strādāt, tas tiesa,» Jochems paskaidroja, «bet vairāk ne. Un arī izkārtni jums nav brīv turēt uz vārtiem, to tūdaļ vajag ņemt nost ...»</p>
                 <p>«Jā, jā, jums tikai brīv turēt tās izkārtnes, jūsu vēderam vien tikai vajaga, citam ne!» Laura sieva jaucās pulkā ... «Kas tas, velns, par likumu un valdīšanu! ... Vienam ir brīv viss, otram nav brīv nekā ...»</p>
                 <p>«Ko nu, sieviņ, tik daudz runājat,» Jochems atbildēja, «likums paliek likums! Redziet, tā augstā valdīšana ierīkojusi tā, lai visi varētu dzīvot. Jums, zemniekiem, ir uz laukiem zeme, varat lopus kopt un audzināt, maize jums izaug bez bēdu! ... Bet mums, vācu amatniekiem, pilsētās taču arī vajag, no kā dzīvot ... Mums tādēļ ir dota cunftes tiesība ... Un katru taču nevar pielaist strādāt, kas to amatu nav pamatīgi izmācījies ... Kālab tad nepalikāt uz laukiem? Vīrs varēja art un ecēt, jūs dārzus ravēt un govis slaukt ... Varējāt savu maizīti nopelnīt godīgi ...»</p>
                 <p>«Jā jau, jā, to jūs tik gribat!» Anna saniknota ieķērcās. «Mums, latviešiem, priekš jums, vācu nabagiem, būs mūžam būt tiem žurgas bridējiem. Mums nav brīv nodarboties ne ar amatu, ne ar ko labāku ... Amatu pamatīgi nav izmācījies, paskaties tikai ... Kad pie jums par pusvelti strādāja, tad bija izmācījies ...»</p>
                 <p>«Klusi nu, Anna, klusi!» Lauris, pats drusciņ apmierinājies, savu sievu mierināja. «Ne jau tādēļ mums neļauj strādāt, ka savu amatu neprotam, bet tādēļ, ka protam to labāki nekā dažs labs cits.» Zīmīgi viņš paskatījās sānis uz Jochemu Stemeizenu ... «Zinu jau, zinu, kaimiņ, kam mums par to visu jāpateicas ...»</p>
                 <p>«Man ļoti žēl, kaimiņ,» Jochems noraustīja kamiešus, «bet likums, redziet, jāievēro. Jums nu gan tagad ies pagrūti ...»</p>
                 <pb/>
                 <p>«Nebīstieties par mani, kungs!» Lauris spītīgi attrauca. «Lai nu gan jums labprāt tiktos — — bet tik daudz, cik man, sievai un bērniem priekš maizes vajadzīgs, es ar savu vienu beņķi vēl arvien nopelnīšu ... Bet, pie joda, — kas jums gar visu to daļas?!» viņam acis piepeši uzliesmoja. «Vai jums pie manis kāda darīšana, ja drīkstu zināt!? Ja ne, tad lūdzu! ...»</p>
                 <p>Viņš rādīja bargi ar roku uz durvīm.</p>
                 <p>«Oho, jūs te gribat mums imponēt ar savām rupjībām!» Krampfs mazcienīgi paraustīja plecus. «Tas kungs te man līdzi kā eksperts ... izturieties pret viņu ar cienību ...»</p>
                 <p>«Piedodiet, kungs, to es nezināju,» Lauris savaldījās. «Bet es domāju, mēs te aizņemam lietas, gar kurām jūsu ekspertam nav nekādas daļas ...»</p>
                 <p>«Mums ir gan daļas!» Krampfs šneidīgi viņam uzkliedza. «Gar visu mums ir daļas! ... Klusu tagad ... atbildiet tikai uz to, ko jums prasa ...»</p>
                 <p>«Piedošanu, kungs!» Lauris apklusa.</p>
                 <p>«Redz, tādi ir tie jaunlatvieši!» Jochems atņēmās ... «Ka tikai viņiem maz, maz, tā tūlīt krūtīs.»</p>
                 <p>«K(h)atav p(b)and!» Gerle piebalsodams nospļāvās. «So' ne Aas, aut Hauen ...» (Tāds maita, uz kaušanos.) Viņš nevarēja aizmirst, ka Lauris viņu bija sagrābis pirmīt.</p>
                 <p>Krampfs nelikās to dzirdam, bet «šneidīgi» turpināja savus amata pienākumus. «Vai jums te nav mājā atkal kādas jaunlatviešu dziesmas? Ģīmetnes no revolucionārām personām? Jūs zināt, ka tas stingri aizliegts ...»</p>
                 <p>«Es nekā nezinu, kungs!» Lauris mierīgi sacīja ... Turpretim Pēteris manāmi satrūkās, kas Krampfam nepalika apslēpts ...</p>
                 <p>«Hmumh!» tas norūca caur degunu ... «Nu, tad labi ... pārmeklēsim drusciņ ...»</p>
                 <p>Tika nostādītas atkal vaktis, ka neviens nevar ieiet un iziet, un tad Krampfs ar saviem palīgiem sāka atkal pārmeklēt dzīvokli, tad darbnīcu, pie kam viņa kaķa skatienam nekas nevarēja iziet nepamanīts ...</p>
                 <p>Neko nevarēja atrast, kas būtu varējis radīt kādas aizdomas ...</p>
                 <p>«Vai tas viss, kas pieder pie jūsu dzīvokļa?» Krampfs pēdīgi jautāja. «Vai nav jums vēl kādu blakus telpu: pagraba, vāgūžu, staļļu?»</p>
                 <p>«Te jau tās mūsu telpas visas ir», Lauris mierīgi atbildēja.</p>
                 <p>«Tad vairāk jums telpu nekādu nav?!» policists vēlreizi stingri noprasīja.</p>
                 <p>«O, doch,» Gerle iesaucās ... «vēl mums ir bodens ...»</p>
                 <p>«Ahā, kur tas ir?! Parād šurp! Ak tā, tepat pa trepi uz augšu... Nu, ies' pārmeklēt.»</p>
                 <p>Pēterim pārgāja «švīks» pa kauliem. «Nu būs dumji,» viņš nodomāja.</p>
                 <p>Policisti skaidri manīja, ka viņam kas slēpjams, un tādēļ ņēma meklēt vēl cītīgāki. Viņi badīja ar saviem šābļiem pa sienu un jumtu, kamēr uzgāja aiz spāres iebāzto pakiņu. Gavilēdami viņi ar savu laupījumu steidzās lejā.</p>
                 <p>«Kas tas?!» Krampfs uzprasīja. «Kas tur ir iekšā? ...»</p>
                 <p>«Es nezinu,» Lauris mierīgi atbildēja. Viņš patiešam arī nezināja, jo Pēteris to visu bija izdarījis uz savu roku, ar viņu nemaz neaprunājies ...»
                 «Redzēsim!» Krampfs, aiz ziņkārības degdams, sauca ... «Redzēsim ...» Ātri viņš atrāva vaļā nosieto paciņu ...</p>
                 <p>Biezbārža ģīmetnes... vai vesels simts! «Koo!?» viņš iesaucās. «Vai tas nav tas pats revolucionārs, kuru mēs pa Miķeļiem arestējām? Kā šīs ģīmetnes te pie jums gadījušās? ... Oho ... jums te ir slepena sazvērēšanās ...»</p>
                 <pb/>
                 <p>Izbrīnējies Lauris uzlūkoja gan Pēteri, gan savu sievu, kura tvīka vien, jo redzēja, ka nebūs vairs labi ...</p>
                 <p>«Runājiet ... atbildiet!» Krampfs bargi iesaucās.</p>
                 <p>Pēteris ilgāki vairs nevarēja klusēt ... sirds viņam sita piecpadsmit ... «Tās bildes ir manas, augsti kungi ... es viņas tur noliku! Ja gribat, ņemiet mani par to cieti, sodiet mani, bet, kas tiesa, tas tiesa ...»</p>
                 <p>«Āh!» Laurim pārvēlās pār lūpām... tagad lieta viņam bija skaidra. Viņa ģīmja panti uzreiz izmainījās ... «Ej nu, Pēter, ko niekojies!» viņš savu biedri pārtrauca. «Kur nu tu bildes ņēmi un kur nu tu viņas tur liki? Tas ir mans īpašums ... Un savu mantu es varu glabāt, kur gribu, vai nu pagrabā vai uz istabas augšu ...»</p>
                 <p>«Skat, kāds trakums, kāds trakums!» Anna iekunkstējās ...
                 «Bet kāds sakars jums ar šo jaunlatviešu revolucionāru?» Krampfs Lauri tincināja. «Kā jūs nākat uz tam — glabāt viņa bildes?»</p>
                 <p>«Uja, nav jau ne pulveris, ne pistungas!» Lauris atbildēja ... «To es nezināju, ka man nav brīv pirkt bildes un pušķot savu istabu.»</p>
                 <p>«Tā, tā, tā!» Krampfa acis sprēgoja uguņus, «jūs pirkāt bildes pušķot savu istabu! Bet kādēļ jūs viņas slēpjat un bāzāt aiz spāres? No kam jūs viņas pirkāt? ... Izskaidrojiet man to!»</p>
                 <p>«No kāda cilvēka ... Es viņu nepazinu ...»</p>
                 <p>«Bet es jums, augsti kungi, varu liecināt, ka saimnieks nekā no tās lietas nezin!» Pēteris jaucās atkal pulkā. «Es biju tas, kas bildes pārnesa ... es viņas tur apslēpu ...»</p>
                 <p>«Pēter, nemuļķojies! Tās bildes ir manas, es viņas nopirku ...»</p>
                 <p>Šāda tiepšanās un vainas uzkraušana sev Krampfu tīri sajauca. Kurš no viņiem abiem varēja būt tas vainīgais? Jeb vai grābt viņus rokā abus divus? Viņš saskatījās atkal ar Jochemu Stemeizenu ...</p>
                 <p>«Ja ņemam to puiku,» tas paklusu sacīja, «tad lielais strādās kā strādājis. Bet, ja paņem to lielo, tad šefte cieti ...»</p>
                 <p>Tagad Krampfs saprata. «Tad tu tās bildes pirki, tā, tā!» viņš griezās pret Lauri. «Bet tas tev jāpierāda, mīļais draugs. Līdz tam tu nāksi mums līdzi ... paturēsim tevi drusciņ drošībā.»</p>
                 <p>«Par ko viņu?!» Anna tagad stājās Krampfam ceļā. «Āre, kur vainīgais ir, kas atzīstas, ņemiet to cieti! ... Ko jūs no mana vīra gribat?!»</p>
                 <p>«Klusu, bāba!» Krampfs viņai uzkliedza. «Vai tu mani mācīsi, kā man jārīkojas? Pagādā labāk vīram veļu, jo viņu tik drīzi neredzēsi ...» Un, uz policistiem pagriezies, tas pavēlēja: «Ņemiet viņu savā vidū, viņš tiek arestēts ...»</p>
                 <p>Sieva, apķērusies vīram apkārt, sāka kliegt un brēkt ... «Es tevi nelaidīšu, nelaidīšu! ... Lai sit mani nost, lai dara, ko grib, es tevi, vīriņ, nelaidīšu ...»</p>
                 <p>Velta bija Laura mierināšana ... Sāka kliegt arī mazais Ernestelis, tā ka izcēlās ellisks troksnis. Policisti visiem spēkiem pūlējās sievu no vīra atdabūt nost, te arī Pēteris cēla traci no savas puses. Arī viņš stājās Laurim priekšā un sauca: «Ņemiet mani cieti, vai saprotat, mani! ... Viņš ir nevainīgs.»</p>
                 <p>«Nost, puika, nemaisies pa kājām!» policists sašutis viņam iegrūda duņķi ribās un, kad tas vēl nepratās, tad sagrāba to aiz krāgas un aizsvieda tantarīski kaktā ... «Ar «štripi» dabūsi, ja neklausīsi ...»</p>
                 <p>Bāls un uztraukts Pēteris palika stāvot, mute vaļā ... elsa vien ... bet līdzēt neko nespēja ...</p>
                 <p>Tikai ar lielām mokām policistiem izdevās sievu no vīra atraut un viņus abus</p>
                 <pb/>
                 <p>izšķirt. Pārbrēkusies Anna vēl tikko klusu elsoja. «Tevi nogalinās, tevi apēdīs ... tevi pazudinās . ... vai dieviņ, vai dieviņ ...»</p>
                 <p>«Neko man nepadarīs!» Lauris beidzot tika pie vārda. «Mana lieta ir taisna, nekāda grēka es neapzinos, lai nāk kas nākdams.»</p>
                 <p>«Tā ir, kad palaiž muti!» Jochems tēvišķi piebilda. «Nebūtu bijis pirmīt rupjš pret mani, policijas ekspertu, tas viss tev varbūt būtu pagājis garām ...»</p>
                 <p>«Ak jūs domājat, ka es tagad klusēšu?!» Lauris attrauca. «Es tagad tikai vēl sākšu runāt ... Es prasu taisnu tiesu un izmeklēšanu ... Par ko mani tagad ņem cieti un laupa man brīvību?»</p>
                 <p>«Tādēļ, ka esi pienākts pie noziedzīga darba ... glabājis noziedzīga revolucionāra ģīmetnes ...»</p>
                 <p>«Revolucionāra noziedznieka? Kādēļ noziedznieka? ... Tādēļ, ka viņš aizstāvēja Krievu valsts intereses pret vāciešu intrigām? ... Tādēļ, ka viņš mums, latviešiem, kā krievu ķeizara pavalstniekiem prasīja krievu ķeizara pavalstnieka tiesības? Tādēļ, ka viņš prasīja, lai atceļ jūsu nosūnojušās priekštiesības, jūsu netaisnās tiesas un partejiskās administrācijas iestādes? Lūk, tādēļ jūs viņu notaisījāt par noziedznieku un izraidījāt viņu no dzimtenes zemes. Patvarību, ko tagad izdarāt pie manis, jūs dibināt uz vēl lielāku noziegumu ... Paši jūs esat tie noziedznieki ...»</p>
                 <p>«Klusu! ... Vai tu gribi kritizēt ģenerālgubernatora rīcību? ...»</p>
                 <p>«Viņš ir vācu kalps ... pats vācietis un dara netaisnību ...»</p>
                 <p>«Klusu, es saku! Man ir tā vara tevi dzelžos kalt ...»</p>
                 <p>«Jums ir tā vara, bet ne taisnība! ... Var jau būt, ka es savu taisnību nedabūju ... jūs mani pazudināsiet ... simtus un atkal simtus no mūsējiem pazudināsiet un izpostīsiet, bet vēsture par jums spriedīs taisnu tiesu! ... Nāks laiks ... nāks laiks . ..» viņa acis neomulīgi mirdzēja ... «šī netaisnība nāks pār jums un jūsu bērniem ...»</p>
                 <p>Pēteris aiz uzbudinājuma un sajūsmas skaņi vilka elpu, viņa acis dedza un asinis dzīslās drāzās joņiem! ... Anna vairs neraudāja, šausmu pilnām acīm savu vīru uzlūkoja it kā sastingusi. Un Krampfs it kā aizelsies iesmējās. «Hahahaha ... Na, to es visu atzīmēšu protokolā ... Dosimies ceļā ... uz priekšu, marš ...»</p>
                 <p>«Dosimies! ... Uz redzēšanos, Anna un Pēter ... un tu, Ernestiņ ... ļaujiet man vēl drusku atvadīties no sava dēla ...» Un, pacēlis to uz rokām, viņš to vēl beidzamo reizi iztirināja ... «Dzīvo vesels un audzi liels, mans zēn ... tu to pieredzēsi! ... Nāks laiks ... nāks laiks ...»</p>
                 <p>Puika domāja, ka viņu «vicā» un ar viņu jokus dzen ... Par tādu kuražu tas tik skaļi iesmējās, ka viss ķermens noraustījās: «Hahahaha ...» Lauris nolika viņu atkal zemē un atgriezās ... «Iesim, kungi ... ir laiks ...»</p>
                 <p>Viņa soļi nodunēja priekšnamā, tad uz ielas arvien tālāk un tālāk ...</p>
                 <p>Ilgu laiku istabā valdīja kapa klusums ... Anna piecēlusies pie sienas klausījās ... skaitīja sava aizejošā vīra soļus ...</p>
                 <p>«Kā varons ... viņš aizgāja kā varons!» Pēteris beidzot, kā no miega pamodies, aizrauts iesaucās. «Kaut mums daudz tādu būtu kā Lauris, kaut mums daudz tādu būtu ...»</p>
                 <p>Sieva uzreiz skaļi iekunkstējās. «Ko nu ēdīsim, no kā dzīvosim! ... Ak tavu trakumu, tavu trakumu ... Tik smuki bija ierīkots, nevarēja strādāt ...»</p>
                 <p>«Bet, Ann, apmierinieties taču!» Pēteris lūkoja viņu mierināt. «Redziet, tā kā Lauris. Kad arī drusciņ jāpacieš, bet tas taču notiek tautas labā.»</p>
                 <p>«Tautas labā, jā!» viņa to mēdīja. «Kad ņemšu slotas kātu, tad es tev tādu</p>
                 <pb/>
                 <p>tautu iedošu ... Ak tu pagāns, maita tads, tu vien viņu nelaimē iegrūdi caur savu trakumu.»</p>
                 <p>Pēterim uzreiz viss spars kā ar roku atņemts, itin kā viņu kāds pie zemes būtu notriecis. «Zināms, es jau gan vainīgs biju,» viņš atzinās, «bet vai es domāju, ka tik ātri ... Ja es to būtu zinājis ... vai jūs domājat, ka es varētu gribēt jūsu ļaunu ... Es taču vēl te esmu» — «un varu jums līdzēt,» viņš gribēja sacīt, bet pats satrūkās iedomājoties, ka nogājis pie gala, un apklusa.</p>
                 <p>«Tu jau te vēl esi, jā, mana nelaime, lieks ēdējs uz kakla!» viņa pikti attrauca. «Bet tu domā gan, ka tavā rīklē vēl ko grūdīšu ... ar koku tevi pa durvīm izvadīšu. Nebūtu tu, aptautotā nelaime, uzkūlies, mēs tik smuki dzīvotu ... Tavu trakumu ... tavu trakumu ...»</p>
                 <p>Katrs vārds Pēterim bija tikpat kā āmura trieciens ... Viņa prāti nostājās domāt ... Viņš tikai sajuta, ka viņam galva džinkst, asins dzirkstēdamas joņo pa dzīslām un ap acīm metās it kā tumsa ... Ja nebūtu bijusi tik stipra krēsla, sieva būtu sabijusies no viņa izskata. Vairāk nelaime nevar izteikties, kā tā bija lasāma viņa vaigā ...</p>
                 <p>Nesamanīdams viņš spaidīja rokās savu apaļo džokeja cepurīti tik cieti, ka tā tīri pazuda viņa saujā. «Bet, mīļā saimniec ...» vārdi viņam nāca skaņi un kaklā spraukdamies ... «es taču nemaz nedomāju — — — jūs apgrūtināt ... Ardievu, Ann ...»</p>
                 <p>Nekādas atbildes ... Viņa neko neatsauca ... neko neņēma atpakaļ ... bet visā viņa mūžā vēl neviens viņu nebija tik dziļi un nāvīgi ievainojis.</p>
                 <p>Nākamā acumirklī viņš bija aiz durvīm, un vēl no pakaļas viņam atskanēja viņas gaudas: «Ko ēdīsim, no kā dzīvosim ... Tik smuki bija ierīkots ... nevarēja strādāt ...»</p>
                 <p>Ārā bija samiglojies, un mitrais gaiss mazliet rasināja viņa sakarsušo pieri ... Viņš gāja uz priekšu, vienalga kurp, tikai projām, projām no šejienes ... Žēli viņš pie sevis nodomāja ... «Kādēļ visi cilvēki nevar būt tā kā Lauris ... kāpēc viņa nav kā Lauris?! ...» Tas viņam tikpat kā nazis griezās dvēselē ...</p>
                 <p>Viņš gāja un gāja, līdz viņam sitās ausīs ragu mūzikas skaņas. Viņš bija sasniedzis Vērmaņa parku. Pavasara sezona bija jau atklāta, un spēlēja kara muzika. Bet, tā kā bija vēl diezgan dzestrs, tad ļaužu bija pamaz.</p>
                 <p>Nosēdies uz kāda sola, tas mēģināja sakārtot savas domas un izšķirt grauzošo jautājumu, kas viņu draudēja saurbt. Vai viņš bija vai nebija vainīgs? Viņam nostājās dzīvi priekš acīm raudošā sieva ... viņas bezcerību stāvoklis, kamēr viņas maizes pelnītājs smok cietumā, — tā bija rūgta patiesība, kuru viņš sev nevarēja noliegt ... Bet vai visa tauta, kas smok tumsā un apspiestībā, ir mazāk nelaimīga, ja visu atstāj pa vecam un nedara nekā? Vienlīdz daudz, kā tad varēja sacīt, ka tikai viņš tas vainīgais, kur netaisnība kliedza taisni uz debesīm. Jeb vai tā sieva nemaz nezināja, ko tā savās sāpēs izsacīja? ... Tomēr viņam tas ķērās klāt un grauza sirdi ... Viņam nostājās priekš acīm Lauris. «Nāks laiks ... nāks,» viņš par to pārliecināts, bet nāks arī laiks, kur viņi visi ieskatīs, cik ļoti tie viņam pāri darījuši ...</p>
                 <p>Viņi bija cietuši, jā, bet ko tad viņš priekš sevis ieguvis? ... Viņam nebija kur nolikt savu galvu ... Muzika apklusa ... ļaudis visi bija jau aizgājuši, un sargi izdzēsa pēdējos gāzes lukturus. Viņi apstaigāja gaņģus un, kur vēl kādu redzēja uz sola, to dzina projām ... Un nebija jau arī iespējams te ilgāki palikt, jo lietus arvien vairāk sāka smeldzināt ...</p>
                 <p>Viņš devās uz priekšu bez padoma — kurp? Kaut kur viņam taču jālūko pa nakti piespiesties. Tur zem kolonādēm? Viņu dzīs projām. Tepat blakus</p>
                 <pb/>
                 <p>kuplie maulbērkoku krūmi, kas ziemu ar visām lapām bija zem segas un tādēļ kā biezs, ar ēnu caurausts deķis tina noslēpumainībā, kas zem viņu zarīem.</p>
                 <p>Pēteris vērīgi klausījās, vai sarga neviena nav tuvumā ... Ar vienu lēcienu viņš pašāvās sāņus no grantētā ceļa un palīda zem krūma. Savilcies čokarā, viņš nu, cik labi varēdams, sarītinājās uz naktsguļu ...</p>
                 <p>Mitrā zeme, spiezdamās pie viņa sakarsušiem deniņiem, darīja tam labu. Viņam uznāca tāds salds nogurums ... viņš iedomājās, ka būtu toreizējā saldā snaudā uz silto krāsni, kad nāca uz Rīgu. Viss viņam vēl pārlidoja priekš gara acīm: kā tas nāca uz Rīgu ... Jozis ar leišiem ... krusttēvs ... smalkās vakarīņas Altonavā ... tad spožās dienas Klostera pagrabā ... lielās viesības ... Viņš atcerējās tā kā tagad, kā iesvieda Ortrudi siena bendelē un turēja viņu cieti ... sajuta viņas karsto dvašu ... Marīs vilstošās acis ... Mikumietes gardie pankoki ... viss tas saplūda viens caur otru, un visu to viņš zaudējis, uzstādamies par savu tautu. Un kam tas labums? ... Nevienam ...</p>
                 <p>It kā pati daba apraudātos par šo zaudēto paradizi, lietus čabēdams krita lielām lāsēm uz lapām ... Pētera elpas vilcieni tapa arvien dziļāki un skaņāki, līdz tas vārda pilnā ziņā pie dabas mātes krūts bija iegrimis miega mātes klēpī...</p>
             </div>
             <div type="chapter">
                 <head>Devītā nodaļa</head>
                 <p>Pēterim pamostoties, viņu kratīja drebuļi tā, ka visi zobi klabēja. Ilgu laiku viņš nevarēja atjēgties, kur atronas. Bet saules lāses spiedās cauri biezajai lapu segai un atgādināja viņam patiesību ... viņš iegādājās savu bēdīgo likteni ... Tikai viņš jau bija radis tam padoties, un sirds vairs tik griezīgi nesāpēja kā vakar.</p>
                 <p>Pirmais darbs nu bija tikt atkal laukā no pakrūmes brīvā dieva pasaulē. Ar gudru ziņu viņš palūrēja zem lapām, vai apkārtnē nav daudz ļaužu, kas varētu būt šim notikumam par lieciniekiem. Viņš līda ārā uz to pusi, kur domāja, ka nav neviena, tomēr divi jaunkungi, griezdamies no stūra, viņam lienot, tikko neuzkāpa virsū. «Vo, vo, Žorž!» viens no tiem, ar baltu vesti un riekšavu visādu križuļu pie resnās talmi ķēdes, iesaucās: «Redz, kur viens izlien no pasekņa! ...»</p>
                 <p>«Jaā,» otrs, ar ziemišķu cimdiem un nūju ar kaula rokturi, smiedamies piebilda ... «Īsts Žano von der Dünakante . ..»</p>
                 <p>Pēterim asins saskrēja vaigos un tur durstīja ... bet viņš neatskatījās ne atpakaļ, gāja tikai prom ... ārā uz ielas, kur citi ļaudis, un iejaucās starp tiem ...</p>
                 <p>Mīļi un silti saulīte glaudīja viņa sastingušos locekļus, drīzi vien tiem iedvesdama atkal siltumu un jaunu dzīvību ... Bet pats viņš nezināja, ko tas grib darīt, kurp tas grib iet, un devās pa Kaļķu ielu taisni cauri uz Daugavas malu ...</p>
                 <p>Tā zila vizēja viņa priekšā, maziem, apzeltītiem grubulīšiem ... Nē, nē, slīcināties — tādu muļķību gan viņš nedarīs! ... Priekš tam viņam pārāk enerģijas un dzīvības kaulos ... Lūk, kāda dzīvība uz šīs zilās, smaidošās Daugavas. Lādējot laivas un kuģus, ļaudis iet un kustas tikpat kā skudras ... Un, kā šie visi pārtiek ... ir paēduši un apģērbušies, tā arī viņš iztiks ...</p>
                 <p>Pirms tas drāza pāri pa plosta tiltu uz savu veco maizes vietu — Opermaņa vīnūzi un apjautājās, vai tur nevajaga pudeļu skalotāja ... Nevajadzēja ... viņa vieta aizņemta.</p>
                 <p>Viņa vecā darba vieta! Pilna kā arvienu ... Komijs spēj tikai dot ... Paretam tikai kāds galdiņš tukšs ... ir pati telpa piesūkusies alus un brandvīna smaršas ... Viņš pārlaiž vēl skatienu apkārt ... visi tie kakti viņam pazīstami ...</p>
                 <pb/>
                 <p>Pie kāda galdiņa sēž daži planku nesēji ... atskrējuši uz mazpusdienu ... iedzer savu pudeli alus un šņabi. Nosvīduši, āda nodegusi tumši brūna ... tērpušies sarkanos vai raibos parķa kreklos, kuriem visiem uz muguras melni, slapji plankumi, kuri citiem pat kūp ...</p>
                 <p>«Ehē draugs, tevi ar vienreiz redz!» kāds no viņu vidus Pēterim sauca draudzīgi pretim. «Vai neiedzersi šņabi?» tas, pacēlis glāzi, rādīja.</p>
                 <p>Pēteris viņu pētoši uzlūkoja, mēģinādams atcerēties, kur to redzējis.</p>
                 <p>«Vai neatmini, rau, pērngad, kad visi nācām uz Rīgu ... Es, rau, ir tas puisis no suitiem ... Andrejs ...»</p>
                 <p>«Ahaha!» Pēteris atcerējās ... «Tur jau otris ar vēl bija no ventiņiem ...»</p>
                 <p>«Didžs ... tas, rau, uz kuģiem strādā. Es pie planku nešanas ... ruļeniekos ... Dzersi to šņabi?! Tev, rādās, iet ne visai! ... Vai varbūt negribi ko uzāst? ... Es izmaksās ...»</p>
                 <p>«Paldies! Negribu tavu labu sirdi apsmādēt, bet pašlaik paturēju dūšīgu brokastu un šņabi dzert uz ēdienu, tas nelon ...»</p>
                 <p>«Nu tad es izdzārs pats,» suits sacīja un ielēja glāzi rīklē ... «Mums zierga dārbs ... bez savu krietnu šņabi un pudeli alus nevar izturat ... Savu divi rubļu par dienu gan izrauj ... Nu, kā tad tev lēcas?»</p>
                 <p>«Nu, nekas!» Pēteris atbildēja ... «Es arī labprāt stātos robā ... Vai nevar pie jums? ...»</p>
                 <p>«Zierga dārbs, kad es tev saku! Tu nevarēsi turāt ... Suitos jau ķāva tik daudz nevar pavilkt, kas man uz muguras jānās ... Tad drīzāk, kad tu tiec pie Didž' uz kuģiem . . Tur varbūt kur vieglāk, pie striķ vai kur ... Nu, ardievu, draugs ... jāiet atkal pie dārb ... Nu, kad kādreiz satiksim, tad sadzārsim labi pa draugam ...»</p>
                 <p>Viņš līdz ar saviem biedriem devās uz savu koku placi, un arī Pēterim cits nekas neatlika kā iet atpakaļ uz Rīgu un padomāt, ko tālāk ...</p>
                 <p>Visgarām plosta tiltam gan lielāki, gan mazāki zēģelnieki ieņēma lādiņu ... Pašā Rīgas malā lādējās pat daži tvaikoņi ar labību. Andrejs teica, ka te esot vieglāki, bet vilks viņu zin! Maisu nesēji, uz muguras pārsējuši tukšu maisu, saķēruši savu nastu, teciņus vien skrien pa laipu uz kuģi augšā, cits citam kājas mīdami nost! Pa vaigiem, tā sakot, zupa tek ... mati vienā ūdenī! Ja tas vēl bija saucams vieglāks darbs, tad cik tad smagi īsti tam Andrejam jāstrādā?</p>
                 <p>Nelūkojot uz visu to, tas saņem dūšu, uzkāpj uz kuģa, uzmeklē sviķi un uzprasa, vai nevar dabūt darbu viņa komandā?</p>
                 <p>Bet tas nebija pareizais ceļš, kā viņš to iesāka. Ja viņam strādnieku tik notīgi vajadzēs, tad viņš tevi pats saķers uz ceļa: vai negribi strādāt? Bet, ja viņam tāda note nav, tad vajag sviķi pirms ar šādu vai tādu iemeslu aizdabūt uz vīnūzi, piesēst ar viņu pie viena galda, izsaukt šņabi un alu un iesākt tad to lietu aplinkus ...</p>
                 <p>Tādēļ jau arī sviķis, redzēdams, ar ko viņam darīšana, tikai pasmējās. «Ko, darbu gribi? Var gan būt, bet tad tev no rīta agrāk vajag piecelties ... Līdz šo laiku jau guļ tikai jaunikungi, bet nevis darba strādnieki ...»</p>
                 <p>Pēteris piesarka. «Ā, es jau sen augšā,» viņš taisnojās, «bet biju citā vietā aprunāties ...»</p>
                 <p>«Kas tad tu par darba strādnieku?!» kāds strādnieks, to noklausījies, ieminējās. «Tu jau tikai skrīveris esi ... bet labākas spalvas tev vajag ...»</p>
                 <p>Pēterim šāda pārsmiešana nosāpēja sirdī, bet viņš arī nebija uz mutes kritis ... «Ūjā, pie darba jau nācu, ne baznīcā ... Kāda tad katram darba strādniekam tā spalva? ...»</p>
                 <pb/>
                 <p>«Nu, ej tālāk, ej ...» sviķis piebilda ... «nebūs jau nekā ...»</p>
                 <p>«Ka ne, ne, dievs ar jums!» Pēteris nodomāja un devās no kuģa zemē ...</p>
                 <p>Vēlreiz viņš atskatījās uz šo smago jūga darbu un atzina, ka strādniekam pilnīga taisnība. Viņa prāts patiešām nesās vairāk uz skrīvi nekā uz šādiem lielgabala darbiem. Saprotams, gadījumā viņš jau arī nebītos no smagāka darba, bet kādēļ tad viņam bija jānāk uz Rīgu, ja tam cauru mūžu te būtu jākuļas par maisu nesēju ...Tad jau viņš turpat Bērzmuižas ļaudīs varēja izstaipīt vēderu diezgan.</p>
                 <p>Nē, nē, tas nebija nekas priekš viņa ... Viņam jāapskatās pēc kā cita ...</p>
                 <p>Te viņam iešāvās prātā Fuchsings ... Tas viņam varbūt varēja dot labu padomu vai ieskapēt piemērotu robu ... Bez tam arī Fuchsingam jāpaziņo, kas noticis ar Lauri, un jāaprunājas, ko darīt tālāk.</p>
                 <p>Tādēļ viņš devās uz Rabemaņa kantori, kur savu domu biedru cerēja sastapt. Tas arī tur patlaban bija, bet līdz ar to Pēteris negribēdams uzskrēja virsū pašam konsulam.</p>
                 <p>Pēdējais pa to laiku, kamēr Pēteris viņu nebija redzējis, bija stipri nosirmojis ... Vaigā pāris dziļu grumbu vairāk ...</p>
                 <p>It kā negribēdams savām acīm ticēt, tas Pēteri ilgi uzlūkoja. Viņa krustdēla garderobe, kas jau tā nebija gluda, pa nakti pie dabas māmuļas krūts bija stipri cietusi ... no lietus un mitruma ierāvusēs ... Vienam piedurkņu galam pat spīdēja cauri kreklis ... kamašas nošķiebušās, bikses nostērbelējušās ... Arī nemazgātā mute un nesukātie mati vēl jo vairāk pavairoja traģisko iespaidu ... Ar vārdu sakot, Pēteris nebūt neizskatījās pēc tāda, kas «ticis uz zaļa zara» ...</p>
                 <p>«Na, kā tad tev iet ar tām latviešu biedrībām un cunftēm?» konsuls beidzot ieminējās, bet viņa balsī izskanēja vairāk nožēlošana un ziņkārība nekā pārmetums, kas ļauni domāts. Pēterim tas izklausījās tā, it kā viņa krusttēvs būtu tas cietušais un ne viņš ...</p>
                 <p>Nodūris galvu, viņš neatbildēja ... Lai gan nekādu ļaunu darbu neapzinājās, tomēr krusttēva priekšā sajutās kā vainenieks ...</p>
                 <p>«Es domāju, tu varēji atstāt tādas lietas tiem, kuri nevīžo strādāt!» konsuls arvien vairāk pieaugošā balsī sacīja ... «Jaunam cilvēkam tā noieties, — tas ir kauns! ... Cik ilgi tu ar saviem zābakiem vēl domā iet? ...»</p>
                 <p>Pēteris uzlūkoja savus purnu galus ... Sev par lielām izbailēm — viņš ievēroja to tikai pirmo reizi — tas manīja, ka tie taisās patlaban rādīt zobus ... Izmisis viņš nolūkojās, bet atbildes nekādas nemācēja dot ...</p>
                 <p>«Redzi nu!» konsuls piebilda, bet viņa vaigs pieņēmās arvienu vairāk bargumā. «Es gribēju, lai no tevis iznāktu cilvēks, bet kas no tevis ir iznācis?! Saperlot, puika, saki man, vai gribi pieņemt prātu?! ... Tu iesi pie Švarcenava, nolūgsies viņu un iestāsies atpakaļ savā vietā! ... Bet nekādas muļķības vairs ... vācietis, latvietis, biedrības un diezin kas vēl! ... Saproti, ko es ar tevim runāju ...»</p>
                 <p>«Saprotu, bet nekā nebūs!» Pēteris sacirtās. «Pie Švarcenava atpakaļ neiešu. No darba nebīstos ... lieciet man akmeņus skaldīt, ja gribat, bet vācietim par vergu ne mūžam! ...</p>
                 <p>«Fuchsing, vai jūs dzirdat!» konsuls sašutis un pārsteigts iesaucās ...</p>
                 <p>«Jā, konsula kungs!» Fuchsings atsaucās.</p>
                 <p>«Vai jūs dzirdat to puiku! ... Neviens no tevis neprasa, lai tu esi vācieša vergs. Bet, kas par tavu darbu samaksājis, tas arī neliks tev brīvā stāvēt, vienalga, vai vācietis vai latvietis ... īstenībā ne tu, bet tā nauda strādā ... Un tādēļ neviens, kas tev dod darbu un maizi, neļaus sev dancot pa degunu ... Par to, ka esi latvietis vai vācietis, tev neviens nedos ne rubļa, ne pusrubļa ... piecas kapeikas </p>
                 <pb/>
                 <p>arī nē ... ja ko spēsi un pratīsi, par to tev samaksās ... «Vergs», ko tu domā, kas tās par izrunām! ... Vergs ir tas, kam nekā nav, kas arvien no otra atkarībā, kas neko neprot un nevīžo ... kas izšķiež savus spēkus kādai fiksai idejai ... Un tā tas ir ar tavu latvietību ... tev jābūt par katru cenu latvietim, un tu citādi vairs nemaz nevarī! ... Tas viss ir nieki ... ar to vien, ka būsi latvietis, tu vēl nebūsi paēdis ... Saproti mani!»</p>
                 <p>Pēterim asaras sacirtās acīs. Krusttēva vārdi bija tik loģiski, tik pārliecinoši, un tomēr viņš sajuta, ka nevar un nedrīkst tiem piekrist... «Saprotu jau, saprotu!» viņš attrauca. «Bet kādēļ es nevaru būt latvietis ... Dodiet man darbu, un es strādāšu, ka vai pirksti notrūkst, bet savu tautu es nepārdošu! Es negribu būt latvietis ne par rubli, ne par pusrubli ... no brīva prāta es tāds gribu būt ... Es nepaliktu par vācieti arī tad, kad jūs man simts tūkstošu rubļu dotu ...»</p>
                 <p>«Tā, tā, tā,» krusttēvs viņu stingri uzlūkoja, «tikai tāda dziesma un nekā vairāk! Ko es tev viņreiz teicu, tas tev pa vienu ausi iekšā, pa otru ārā ... Nu, manis dēļ, bet strādā! Ej pindzelē linu pakas, strādā pie pucmašinas, vienalga, kur, ej kokiem mizas grūst, bet strādā ... Neplāties ar savu tautību, bet strādā! ... Plātīšanos atstāj tiem, kuri nevīžo strādāt ... Iedomā, ka tev nevar līdzēt nekāda tauta, bet cik tu pats ražīgs un darbīgs ... Ai, ai, zēn, kas tikai no tevis iznāks! ... Še būs ... iegādājies sev zābakus! ... Bet tāds tu manās acīs vairs nerādies ...»</p>
                 <p>Viņš nolika uz galda lielāku naudas gabalu. Pēterim tā tik ļoti būtu vajadzējis ... viņš jau uz to sānis paskatījās, bet tad sacirtās un aizgriezās ... «Paldies, neņemšu!»</p>
                 <p>«Neņemsi?!» konsuls viņu lielām acīm uzlūkoja.</p>
                 <p>«Neņemšu!» Pēteris iecirta galvu krūtīs. «Labāk latvietis ar godu nekā vācietis ar zābakiem ...» </p>
                 <p>«Fuchsing! ...» </p>
                 <p>«Jā, konsula kungs! ...»</p>
                 <p>«Jūs dzirdat! ... Tā ir raksturiska laika parādība ... Aģitatoru un musinātāju centieni sarīdīt vietējās tautības še atraduši auglīgu zemi ... Zināms gan, mums še tikai darīšana ar nepieaugušu zeņķi, bet viņš nebūs tāds vienīgais, un, ja lieta iet tādā tempā tālāk, tad mēs varam piedzīvot jaukus laikus . ..»</p>
                 <p>«Es nezinu,» Fuchsings noraustīja kamiešus. «Dažs gan ņem it pilnu muti ar to tautību, bet diezin, vai tā ir ... Es patiešām nezinu ...»</p>
                 <p>«Es arī nē! ... Es zinu tikai to, ka jauni cilvēki, kas grib strādāt, katrā laikā tiek meklēti ... Protams, katram ir sava vaļa, un katris par sevi atbildīgs ... Ej un darī, ko par labu atzīsti! ... Vienu lietu tikai tev lūdzu: kamēr tev nav godīgu drēbju mugurā un apavu kājās — manās acīs nerādies ...»</p>
                 <p>To teicis, viņš atgrieza savam krustdēlam muguru un iegāja savā kabinetā, atstādams Pēteri tikpat kā nopliķētu ... Citi komiji zīmīgi nosmējās, it kā saprazdamies saskatījās un nogrozīja galvas. Turpretim Fuchsings, iebāzis degunu grāmatās, nelikās viņu ne zinis! ... Viņam nekas cits neatlika kā iet . ...</p>
                 <p>Izgājis uz ielas, viņš domāja šurp, domāja turp ... nevarēja izprast: vai viņš vainīgs, vai krusttēvs vainīgs, vai pasaule vainīga? Vienalga, kā, bet viņam taču jārauga, kur savu galvu piespiest. Jeb vai galu galā tam vēl vajadzēs iet atpakaļ uz Bērzmuižas ļaudīm art un ecēt? ... Tad labāk visu ko nekā to! ... Ja citādi neies, tad labāk ies pie Kreiļa un lūgs, lai viņš to pieņem par smago fūrmani ... Vai ies arī kaut kur pie kāda meistara un iestāsies no tiesas amatā ...</p>
                 <p>Bet viņš ir latvietis ... kas viņu ņems pretim? Pēc cunftes likumiem nevācus nav brīv pieņemt par mācekļiem ... Te viņam uz līdzenas vietas jānoliedz sava</p>
                 <pb/>
                 <p>tautība ... Un to viņš nespēj ... lai dara viņam, ko grib, viņš to nespēj! ... Kā konsuls varēja sacīt: «neviens tev nedos rubli, ne pusrubli par to, ka esi latvietis! ...» Par to, ka latvietis, gan nedos ... Bet, kad esi vācietis, tūlīt dos! ... Tad ir visi ceļi vaļā ... Kā tad šis pats tika pie tās lielās mantas un bagātības? ... Tikai caur to, ka prata ielīst vācu ādā! Nu tagad zin citus mācīt ... Ko šis gan tagad citu teiks: kādos vilkos esi iegājis, tādos jākauc! ... Ak, dusmas viņam uz savu krusttēvu! ... Kā cilvēks var būt tik divkosīgs un tad ar tik veiklu mēli laist otram miglu acīs?! Bet ko tu darīsi! Vienā ziņā jau viņam taisnība... Kam kabata klausa, tas arvien tas gudrākais; kam tā tukša, tas paliek tas muļķis, lai arī būtu diezin cik gudris ...</p>
                 <p>«Sst, ssst! Pēter!» kāds viņam aiz muguras sauca.</p>
                 <p>Viņš atgriezās atpakaļ ... Fuchsings! ...</p>
                 <p>«Vai nenāksi man līdzi uz pusdienu?» tas aicināja ... «Tev jau tagad naudas nebūs ...»</p>
                 <p>«Paldies,» Pēteris atbildēja, «paturēju patlaban stipru brokasti ...»</p>
                 <p>Visu rītu Pēteris lielījās ar savu stipro brokastu, bet patiesībā no vakardienas, kad notika tracis, nebija bāzis ne kumosiņu mutē.</p>
                 <p>Tik daudz jau arī Fuchsings nomanīja, kā viņam visvairāk vajadzēja. «Nu, nāc, nāc, par daudz jau nebūs! Man ar tevim jāizrunājas par visiem tiem pēdējā laika notikumiem ...»</p>
                 <p>«Nu labi, kad tu vēlies ... bet ēstgriba man nekāda lielā nav ...» Viņš izlikās tā, it kā viņam kurpe ne mazākā ziņā nespiestu ...</p>
                 <p>Runādami viņi gāja uz māju pusi ... «Tātad tev vecais šodien sadeva vēju,» Fuchsings atcerējās, «tādu es viņu ilgi nebiju redzējis ... Iedūšojies! ... Kopš pēdējām rātes vēlēšanām, kad tas izkrita cauri, tam bijušas lielas nepatikšanas ... Bet klausies, ar to tautu tu nesaki vis tā katram acīs ... Varī jau būt kas būdams, bet paturi to pie sevis! ... Tā lietai daudz vairāk var līdzēt, nekā atklāti plātoties. Ja vecis zinātu, ka es esmu tāds pat latvietis kā tu. es negalvoju, vai viņš mani nepadzītu no vietas ...»</p>
                 <p>Pēteris saslējās. «Kas tad šis pats gan, ja ne latvietis!» viņš attrauca. «Domā, ka šis ielīdis vācu ādā — —»</p>
                 <p>«Nu labi, jau labi!» Fuchsings viņu pārtrauca. «Pietiek, ja mēs to zinām ... Izkliegsi to pasaulē, naids vien būs ...»</p>
                 <p>Viņi bija sasnieguši mēbelētās istabas, kur Fuchsings dzīvoja. Korteļa saimniece izsniedza arī pusdienas.</p>
                 <p>Ieiedams savā numurā, Fuchsings teica, lai šodien tam dod divas porcijas, jo viņam viesis ... Viņš bija pie diezgan labas omas ...</p>
                 <p>Bet uz reižu tas nelabi sapīka. Uz sofā galdiņa, kas bez pāris krēsliem, skapja, kumodes un gultas bija viņa istabas lielākais greznums, tas atrada vāzē ieliktu košu, sārtu rozi ...</p>
                 <p>«Kas to te nolika?!» viņš stingri noprasīja saimniecei, jo, kā rādījās, tad viņam šī balva nepatika ...</p>
                 <p>«Tā pate briļļainā dāma, kas jau arvienu,» saimniece atbildēja.</p>
                 <p>«Kāpēc jūs viņu laidāt iekšā?» Fuchsings sirdījās. «Vai es jums neteicu ...»</p>
                 <p>«Tur nevarēja neviens neko izdarīt,» saimniece atvainojās ... «Jūs pats ar' viņu nebūtu varējis aizdabūt projām ... Un kas tur par nelaimi? ... Tik koša puķīte ... Atdodiet man viņu, ja paši negribat ...»</p>
                 <p>«Še, ņemiet!» tas sniedza viņai vāzi ... «Bet pagaidiet, kas te?!»</p>
                 <p>Viņš izvilka no puķēm papīrīti, uz kura stāvēja: «Die ersten Blüten gönn'</p>
                 <pb/>
                 <p>ich dem Freunde ... Faustine.» (Pirmos ziedus novēlu draugam ... Faustine.) Arī saimniece, ziņkārīgi piebāzuse degunu pret papīri, smīnēja ...</p>
                 <p>«Nu, ejiet, ejiet ... nesiet pusdienu!» Fuchsings tai nelaipni uzsauca, saplēzdams smalkās druskās papīra strēmelīti. Un, kad bija izvadījis saimnieci pa durvīm, viņš vēl atņēmās: «Kā nelaimes ar to veco spoku ... vai dievs nevarētu tādu pieņemt? Karas kaklā kā negudra ...»</p>
                 <p>«Švīchelbein mamzele,» Pēteris iesmējās. «Bet tā taču grib īstu vācu vīru. Viņa, lūk, Gerlem būtu īsti pēc zoba ...»</p>
                 <p>«Vilks tos sievišķus zin, no viņiem ne velns nevar tikt gudris! ... Bet nu pie mūsu lietas ...»</p>
                 <p>Īsiem vārdiem Pēteris apstāstīja, kas noticis ar Lauri un kā izturējušies Kreiļi un Mikumi ...</p>
                 <p>Fuchsings, to visu noklausījies, norūca: «Dumji! Bet kā tad ar tevi pašu? Ko tu iesāksi?»</p>
                 <p>Pēteris nemācēja neko noteiktu atbildēt ... «Es jau ņemtu visu pretim, kāda vieta vien gadītos ... Bet negrib un negrib ķerties ...»</p>
                 <p>«Nu, paēdīsim, padomāsim,» Fuchsings atteica. «Sēdīsim klāt ...»</p>
                 <p>Pēteris nelikās divreiz sacīt, jo, patiesībā sakot, neraugot uz viņa «stipriem brokašiem», ja tam vēl ilgāki būtu jāgaida uz ēdienu, tas viņam būtu nācies ļoti grūti ...</p>
                 <p>«Pie Brikmaņa esot dabūjama kāda komija vieta,» Fuchsings pēc brīža ieminējās. «Tā es padzirdēju ... katrā ziņā šodien būs izsludināts «Rigasche Zeit'gā». Taisni viņa vīnūzī tepat pie Daugavas tirgus. To vietu tu it labi varētu izpildīt ... tā jau tava šefte.»</p>
                 <p>Pēteris klusēja, bet, jāteic tomēr, vīram taisnība. «Labi jau būtu,» viņš piesarcis stostījās ... «bet, kad, jāteic, vairs nav zābaku kājās, kā to lai izdara?!»</p>
                 <p>«Hm, hm, jā!» Fuchsings norūca. «Noplucis tu gan esi uz nebēdu... Tādu tevi neņems pretim ... Bet pastoi! Varbūt varī uzvilkt manas drēbes un zābakus ... Mēs jau varam izlīdzēties ... tās tikai vajadzīgas, kamēr tevi pieņem ... vēlāk pie letes vecās drēbes atkal labu labās ... Es reiz pat kādam zellim palienēju savas drēbes uz precībām, arī bija noplucis pavisam, bet dabūja sievu un dzīvoja vēlāk itin labi ... Kādēļ nē, cilvēkam jau var izpalīdzēt ...»</p>
                 <p>Šis padoms nebija slikts ... Paēduši viņi pat ņēmās drēbes uzprovēt ... Fuchsings deva Pēterim savas strīpainās bikses un pelēko žaketi, un vesti ... Ērtas jau nu gan drēbes bija ļoti! ... Pēteris gan žņaudza siksnu, cik cieti vien varēja, tomēr biksām kā palika, tā palika vēders ...</p>
                 <p>Pēteris ieskatījās spogulī. Ja būtu bijuši šēzu svārki, tie būtu nokarājušies viņam pār gurniem tāpat kā toreiz Jozim. Bet, tā kā patlaban bija uznākusi modē žakete, tad to tik labi nevarēja manīt . . „ Tomēr jau pilnīgs gan it visur, to varēja tikai tā izskaidrot, ka tās jaunās modes tādas pakuplas, ko it sevišķi varēja sacīt par vasaras paleto ... Turpretim hūte, baltais krāgs un šlipse, tie jau nekas ... arī veste piegulst it labi, ja vairāk pievelk štripi ... Bez tam vēl Fuchsings palienēja viņam pāris klocriņķu, tad vēl kabatas pulksteni ar resnu talmi ķēdi ar visiem križuļiem — kāds jau Pēterim savā laikā bija bijis — viss tas Pēteri cēla lieliski ... Un, tā kā vēl no pēdējiem piedzīvojumiem viņa vaigs bija tapis nopietnis, mazliet ar spalviņām noaudzis, tad nevarēja sacīt, ka tas kāds puika; tas bija vīrs, kuram varēja ko uzticēt ...</p>
                 <p>Ar labpatiku Fuchsings viņu kā savas iniciativas ietērpu uzlūkoja ... «Ja es būtu Brikmanis, es tev uz pēdām to vietu dotu ... Es gribu saderēt, ka tu viņu arī dabūsi ... Tikai savu gudrību tu tūdaļ citiem neizstāsti ... nerunā par tautu,</p>
                 <pb/>
                 <p>ne par ko ... Kad tu ko zini, paturi pie sevis — kad tu ko dzirdi, paturi to pie sevis ... Noskaties, noklausies, saproti un zini, ko tas nozīmē, bet paturi to pie sevis ... Zini pats rīkoties, kādu stāvokli ieņemt, bet citiem savu gudrību neizklāsti ...»</p>
                 <p>«Labi, labi, ievērošu to visu, jo tu taču esi mans draugs!»</p>
                 <p>«Pats par sevi saprotams! Bet nu man jāiet uz veikalu ... Tātad tu atpūties ... sagatavojies uz rītdienu, ka varī izkonkurēt savus sāncenšus ... Viens jau tu uz to vietu nebūsi ... Še arī drusciņ naudas, un, vaļu turēdams, aizej pie kāda kurpnieka un liec, lai tas cik varēdams saglābj tavus zābakus ... Gan tad drīzi dabūsi jaunus ... jo es galvoju, ka tu to vietu dabūsi ...»</p>
                 <p>«Lai notiek no tavas mutes dieva ausī!» Pēteris smiedamies sacīja, no viņa atvadoties. «Bet vienu lietu: tikai konsulim nesaki ne pušu plēstu vārdu . ..»</p>
                 <p>«Es taču nebūšu «damlīgs», ja iešu to paust ... Vai tu gribi, lai savu vietu pazaudēju ... Mani nemāci ... zini tikai par sevim ...»</p>
                 <p>Viņi izšķīrās, un Pēteris atkal it kā no jauna atplauka ... Lauris un Fuchsings, tie abi labi cilvēki, bet katris savējā vīzē. Viens viņu mācīja runāt, kur nevarēja klusēt, otrs klusēt, kur nevarēja runāt ... Kā viņam tagad klātos bez Fuchsinga, to viņš tiešām nevarēja pateikt ...</p>
                 <p>Izpucējies ar Fuchsinga apģērbu un saviem izlabotiem, pārlaķētiem zābakiem, Pēteris otrā dienā jau ap brokastu laiku ieradās Brikmaņa dzīvoklī un prasīja pēc kunga.</p>
                 <p>«Laikam dēļ tās komija vietas nākat?!» kalpone viņu saņēma. «Kungs vēl guļ ... atnāciet pēc kādas pusstundas ...»</p>
                 <p>Vērīgi viņa uz to vēl noskatījās. «Varat, ja gribat, arī tepat uzgaidīt ...</p>
                 <p>Ja jau tā, tad Pēteris atrada par labāku uzgaidīt ... Jo, atnāc pēc pusstundas, cits jau priekšā ...</p>
                 <p>Gaidīšana jau arī nemaz nebija tik slikta. Uz mīksta, ar ādu apvilkta sofaja viņš atlaidās tikpat kā kungs ... Sirds gan mazliet pukstēja, vai tikai to vietu dabūs ... Varbūt, ka Brikmanis jaunlatvieti nepieņem. Viņš iegādājās Fuchsinga pamācības ... neviens to nedabūs zināt, ka viņš ir jaunlatvietis ...</p>
                 <p>Pēc maza brīža ienāca vēl kāds otrs kandidāts ... kā redzams, arī ļoti «nogājies». Ūsas pavisam nokarājušās, vaigs bāls un nosvīdis, un krūts cilājās kā plēšas. Kamašām ielāps uz ielāpa, veša melna kā zeme, un apdilušais kamgarna uzvalks spīdēja tādā mērā, it kā viņu būtu kāds aplaizījis ...</p>
                 <p>Pie tam viņš uz kājām pavisam nebija drošs, gāja grīļodamies un turēdamies, un acis it kā piemiglojušās blenza ... No visa tā varēja spriest, ka viņš gluži tukšā dūšā nebija.</p>
                 <p>Nosēdies Pēterim pretim uz krēsla, viņš to pētoši uzlūkoja. «Arī uz to vietu gaidāt?!»</p>
                 <p>«Jaā!» Pēteris atbildēja. «Jūs arī?»</p>
                 <p>«Es!?» svešais nostenējās... «Pus mūžu esmu jau nodzīvojis aiz kabaku letēm ... Suņa maize ...»</p>
                 <p>Pēteris neatbildēja, bet pie sevis nodomāja: «kādēļ tad šie visi tādi apaļi ...» </p>
                 <p>Svešais atkal uz viņu žūrēja un žūrēja. «Kas tad līdz šim bija par šefti?» </p>
                 <p>«Ķelneris,» Pēteris vienaldzīgi atbildēja.</p>
                 <p>«Var redzēt!» svešais viņu ar līdzcietīgu smaidu uzlūkoja. «Nav vēl ārdēts!</p>
                 <pb/>
                 <p>Laikam vēl nemaz nezini, kā iet komijam tādā vienkāršā kabakā. Vai ir kāds papiross? ...»</p>
                 <p>«Nav!» Pēteris atbildēja.</p>
                 <p>«Dod papirosu, un es tev došu labu padomu ...»</p>
                 <p>«Kā nu viņš man te plijas virsū,» Pēteris nodomāja un sacīja: «Man nav ... es jau teicu ...»</p>
                 <p>«Gaunerējas! ... Ja man būtu, es neaizliegtu ...»</p>
                 <p>«Nu, ka netic! ... Es nemaz nepīpoju ...»</p>
                 <p>«Un tad grib būt vīnūža komijs? ... Vot lieta! ...»</p>
                 <p>«Nu, kāpēc tad ne! Vai tad es pirmais, kas nesmēķē? ...»</p>
                 <p>«Vīnūzī tevi izceps dūmos tikpat kā žāvētu šķiņķi ... Nav vis tādi dūmi, kādus esi radis restorānā ... Havana, Mirandas ... Makorka, graša cigāri, prasta lapu tabaka ... Nu, vienalga, jaunais cilvēk, došu tev tāpat to padomu: paliec labāk, kas esi bijis ...»</p>
                 <p>Pēteris neatbildēja.</p>
                 <p>«Tu domā, ka es aiz skaudības saku, tādēļ ka esi mans konkurents?! Es to vietu tā kā tā nedabūšu, un, ja dabūšu, tad ilgāki nebūšu kā mēnesi ... bet to es tev saku pa draugam: ja kas negrib paīsināt savu dzīvību, garīgi un miesīgi negrib palikt par kropli, tad lai neiet par vīnūža komiju . ..»</p>
                 <p>«Bet kādēļ tad jūs paši par tādu ejat?» Pēteris jautāja.</p>
                 <p>«Es? — Vai es ko citu vairs varu? Labprāt ko citu strādātu, ja mācētu ... ietu labprāt par ķelneri, ja man būtu tās manieres, ja manas kājas nestu manu ķermeni ... manas krūtis necilātos kā plēšas ... Pats es nezinu, vai tas ir brušlags vai dilonis? ... Bet reiz es izskatījos pavisam citāds... biju tāds «šmeisis»! Kā sāku pumpēt to alu, tā sāka pampt! Vēders man izvērtās tāds kā meldera govei. Stāvi nu tu man cauras dienas uz kājām, ne brītiņa apsēsties! Tam to, tam to ... steigšus vien rauj vaļā pudeles ... lej glāzēs ... ņem nost, skalo, slauki ... vaiga sviedros ... un uz tām divām nabaga kājām vien! Līkas viņas paliek, izliecas uz āru, turēdamas lielo miesas svaru ... Un sevišķi ziemās! Durvis vaļā vien, apakšā pie grīdas caurvējš un sala, augstāk piekūpināts karsts un svīst ... Tad viņām jācieš, šīm nabaga kājām! Bufečikam, kas ilgākus gadus kalpojis, nav kāju vairs nevienam, tikpat kā vecam fūrmaņu zirgam ... Tās pilnas reimatisma un ģikts ... un viss tas krīt atpakaļ uz krūtīm ... šīm nabagu plēšām . . »</p>
                 <p>Viņš to cēla priekšā ar tādu drūmu traģismu, ka Pēteris sāka klausīties arī ar interesi.</p>
                 <p>«Jā, jā, draugs,» svešais atņēmās, «ja tu dzīvosi, tu pats to atradīsi un sacīsi: ko Koška teica, tur nav ne vārdiņa melots. Un ko tu pie tam dzirdi? Tās prastākās valodas, jēlus lamas vārdus it visās valodās ... lāstus. Ikviens dzērājs maksādams jūtas, ka tam tiesība sacīt komijam kādu prastību. To naudu paņem tālāk principāls, bet prastība paliek man! Un kas man no principāla par to? «Tu esi zadzis, tu esi zadzis un zadzis!» Lai gan viņš nesaka to acīs, bet liek to manīt ... Tu varī būt cik godīgs, nodot viņam kasi, tā sakot, līdz pēdējai kapeikai, bet: tu esi zadzis! ... Esi izlējis no pusstopa par maz, esi izlējis par daudz ...»</p>
                 <p>Pēterim palika vīnūža komija tīri žēl šinī personā ... Bez tam tas bija viņa arods, ar kuru tas labprāt gribēja sīkāki iepazīties ... «Kur tad nu tā maize ir bez garozas!» tas iebilda ...</p>
                 <p>«Bet nav viņa nekur tik cieta?» Koška apgalvoja ... «Jā, jā, vīnūža komijs! Ja tas nepasteidzas nomirt vai neuzstrādājas par vīnūžnieku, beigts viņš ir ...</p>
                 <pb/>
                 <p>Cilvēka drupas ... to tu redzi no manim ... To es tev saku kā draugam, lai tu zini ... žēl tikai, ka tev nav papirosu ...»</p>
                 <p>Pēteris jau palika domīgs ... ko svešais draugs tam stāstīja, tas izlikās ļoti ticami. Viņam patiešām bija žēl, ka nevarēja to pacienāt ar papirosu ... Viņš gribēja jau aizbildināties: «esmu tāpat nodedzis,» — bet aprāvās, jo iegādājās Fuchsinga vārdus: citam savu gudrību neizdot! Šis cilvēks jau arī bija tīrais muļķis, ka viņš visu tā izklāstīja. Vai tam pašam caur to tika labāki? Nepavisam ... cits viņam tagad it viegli var aizlikt kāju priekšā. Un tad, pieņemsim, ja tādam vīnūža komijam iet slikti, viņš jau nesaistīsies uz visu mūžu ... velns mušas ēd tikai notes brīdī ... ja rādīsies, ka neiet, viņš jau var sacīt ardievu un uzsākt ko citu ... Un, treškārt, vēl jau viņš to vietu nepavisam nav dabūjis! Ir tādēļ vēl par agru bēdāties, ka viņš neizturēs ...</p>
                 <p>Ienāca vēl kāds konkurents, bet tas bija pavisam citādu plauku. Glaunas, pelēkas drēbes, spoži, laķēti zābaki ... mati īsi apcirpti, ūsas pomadizētas, vaigs gludi noskūts, tuklu pakakli un balts kā piens! Un kur tad vēders, ko slēpa baltā veste, un kur tad križuļi, kas karājās pie viņa pulksteņa ķēdes! Pētera jau bija tīrais bērns pret tiem ... Pirksti pilni riņķu, resnu jo resnu ... īsi sakot, te bija dzīvs pretstats Koškas iztēlotam vīnūža komija tipam. Vienīgi uz kājām, cik Pēteris varēja novērot, tas nebija tā kā visai drošs ... Bet to varēja ievērot arī tikai tad, kad taisni pasaka: skaties — viņam nav kāju ...</p>
                 <p>Padevis tikai tā pa garu laiku labdienu, tas, abus konkurentus nemaz lāgā neievērodams, piesēdās, smalki nokraukojās caur degunu, izvilka no sudraba etvija papirosu un to aizpīpoja ...</p>
                 <p>Koška kāri noskatījās, kā dūmu riņķi klīda pa gaisu ... «Vai nav priekš manis ar' kāds papiross?» tas beidzot ieminējās.</p>
                 <p>Glaunais viņu ironiski uzlūkoja ... «Ir gan! ... Lejā pilna bode ...»</p>
                 <p>«Bez tam arī tavā sudraba etvijā kādi ... Vai tie nav lietojami?»</p>
                 <p>«Ātri gribēji?! Laikam slimus meklē?... Hahahaha...» Pie tam viņš to lielīgi uzlūkoja, činkstinādams savā bikšu ķešā sīku naudu.</p>
                 <p>«Ka ne, ne ... nevajaga arī. ..» Koška sapīcis atvilkās atpakaļ ... «Pasaulē jau varētu tīri labi dzīvot, ja cilvēkiem būtu sirds ...»</p>
                 <p>«Nu, Štrunt ar, vienu jau tev var dot . ..» glaunais beidzot par viņu iežēlojās un pasvieda tam vienu papirosu ... «Še, uzpīpo arī un nesaki, ka neesi pīpojis ...»</p>
                 <p>«Ā,» Koška, ievilkdams kāri dūmu, it kā atplauka ... «Tā mums, biedriem, jāturas ... Varu par to tev padot labu padomu ...»</p>
                 <p>«Štrunt tavs padoms var būt!» glaunais apzinīgi žvadzināja savu pulksteņa ķēdi... «Tad jau viņš tev pašam ko ģeldētu ...»</p>
                 <p>«Man gan nē, bet manam dēlam, ja man tāds būtu ... To es drīzāk noslīcinātu nekā dotu vīnūzī par komiju ...»</p>
                 <p>Glaunais atraidoši un apzinīgi noraustīja plecus ... «Tā ir Štrunt gudrība ...»</p>
                 <p>Ienāca vēl viens konkurents ... Tas bija garš un pasauss, kuplām ūsām un ciķelbārzdu, džokeja cepuri galvā un zaļu, iekantētu žaketi ar karošu koku (strīpi) uz muguras kā meža kungam. Tad vēl ādas soma pār pleciem, rokā spīdīgas ādas manšetes ar baltām kņopēm un tādas pat arī uzmauktas uz zābaku lieliem, kuri bija pāri biksēm. Tas rādījās būt ļoti laipns un jovials, jo apsveicinoties smiedamies sacīja: «Kungi jau gaida ... Kā redzams, būs šerpa konkurence ...»</p>
                 <p>Nosēdies viņš noslaucīja sviedrus un smaidīdams skatījās visapkārt ... Tad uzlūkoja ciešāk savu pretim sēdošo glauno biedru ... «Vai neesam jau kur agrāk redzējušies? Lūdzu jūsu goda vārdu ...»</p>
                 <pb/>
                 <p>Tuklais izvilka savu biezi piebāzto deņķelbuku, ne ar naudu, bet dažādiem papīriem, un pasniedza no tā otram vizitkarti.</p>
                 <p>Džokejs lasīja: «Starpingks! Ā!» un aplūkoja viņu vēlreiz. «— Vai mēs jau agrāki nebijām pazīstami? Vai jūs nebijāt agrāk pie Ramberga? Jaā! Es atkal pie Eichbauma ... lūk, še būs mans goda vārds ...»</p>
                 <p>«Kurmingk!» Starpingks lasīja ... «Ļoti priecājos! ... Vai jūs arī tagad bez vietas? ...»</p>
                 <p>«Es biju ņēmis atvaļinājumu ... izbraucis uz laukiem ... Tur ļoti interesanti! Trumpo, iedzer, brauc pie skuķiem... Visi tik laipni un pazemīgi: lielskungs un lielskungs ... Zināms, nauda, tā gan ar viņiem iziet . ..»</p>
                 <p>«Štrunt, nauda!» Starpingks attrauca... «— — Rīdzeniekam nauda netrūkst ...» Apzinīgi tas izlaida kuplu dūmu un činkstināja bikšu kabatā sīku naudu ...</p>
                 <p>«Netrūkst jau nu gan!» Kurmingks atbildēja. «Bet tie laucenieki lieli «freišlukeri» ... Ja iznāk kopīgi kāda iedzeršana, tad nemaksā ne akli! Jātur vienam pašam viss. It sevišķi kad izbrauc ar viņiem kopā uz gada tirgiem ... divdesmit pieci rubļi, tas iziet kā nieks ...»</p>
                 <p>«Štrunt!» Starpingks atmeta ar roku. «Es pagājušos Lambertos ... tas tur iekš to Lielo Bērzi... izdzēru ar viņiem gandrīz vienu bodi gluži sausu ... Sievišķiem sarkano vīnu un peperkokus, tēviem atkal nullšnapšķi un bairīti! Uzsaucu šeņķerim: «liec tikai galdā! Vai tev vēl ir kāds slapjums? Oder, ja nav, tad pasaki: «man nav!» Un, beidzot, cik es samaksāju par to joku? Štrunt piecdesmit rubļu!... Viens pats visu samaksāju ...»</p>
                 <p>«Jā, jā, jā,» Kurmingks viņam piebalsoja. «Mužiki pie tam pieraduši, ka rīdzinieki izmaksā ... Bet izdzīve ar tiem skuķiem gan feina ... Ciemojas no vienām mājām uz otrām ... uzņem tīri kā brūtgānu ... Nu, ja jau grib, var iznākt arī... Ar tūkstoš rubļiem var jau taisīt feinu partiju ... ieiet kādās mājās znotos ... Meitas tādas apaļas, brašas ...»</p>
                 <p>«Kas, Štrunt, znotos!» Starpingks atcirta. «Ja es gribētu uz laukiem ieiet meitās, to es varu katru stundu. Man jau ir skapēts vairāk vietās ... meitas vai kūst ... vecie tik mīlīgi, ka tin viņus ap pirkstiem ... Bet es negribu! ... Gribu vēl tāpat Rīgā padzīvot ... Jā, kad dabū kādu bagātu saimnieku meitu ar naudu, tā ir cita lieta! ... Tad ņem viņu uz Rīgu un ar to naudu iesāk te kādu šefti ...»</p>
                 <p>«Ir tomēr uz laukiem arī feini!» Kurmingks sacīja. «Kas viņiem nekait dzīvot, viss paaug pašiem. Un kas tie par fleķiem ... Manam radeniekam pat, māja kā muiža ... Tas tur pa Lielupi uz augšu iekš Neu Bergfried ...»</p>
                 <p>«Abar manam brālim ir muiža netāl no Behrs-Ziepelhof, tas tur ir iekš Kurzemi!» Starpingks iesaucās ... «Divdesmit braucamu zirgu, visas ēkas ar dakstiņu jumtiem un kur tad govu laidars ... Ienāk nauda par pienu, par teļiem, par sivēniem, bet tas ir Štrunt ... Jo kur tad kvieši ... aug sagriezušies! ... Mana brāļa muižu sauc » Viņš minēja to vārdu.</p>
                 <p>Pēteris pavīpsnāja, jo, tā kā viņš bija no tās puses, tad pazina tās vietas smalki ... Kas nu par muižu, tādas pat mājeles un pie tam noplīsušas. Ēkas sagājušas zemē ... zirģeļi tikai trīs, un tie paši kā ādas ... Bet redzi, ko viņš iztaisa! ... Lai nu cilvēks arī teic, vai tad viņam kāda skāde ...</p>
                 <p>«Feini, feini, jā,» Kurmingks līgsmis trauca līdzi ... «Uz laukiem ir feina dzīve ... Tikai tās naudas viņiem pamaz.»</p>
                 <p>Arī Koškam, noklausoties viņu lielīgās valodās, uznāca jautrība. Zīmīgi viņš ar Pēteri saskatījās un nosmīnēja ... «Feini, viss feini!» viņš piebilda. «Tomēr stīvi mēs visi paliksim, līkām kājām un bez brūslaga arī neiziesim ... Bet nauda</p>
                 <pb/>
                 <p>paliks Brikmanim, Opermanim, Reimersam vai kā nu viņus visus tos principālus sauc ...»</p>
                 <p>Abi glaunie šo ironisko piezīmi neievēroja vai arī negribēja ievērot. Viņi darbojās ap savām pulksteņu ķēdēm un klusēja ...</p>
                 <p>«Redzēs nu gan, kuram no mums šodien tas numurs kritīs?» Kurmingks pēc brīža ieminējās.</p>
                 <p>«Štrunt!» Starpingks attrauca. «Nav jau nekas liels. Trīsdesmit pieci tikai par mēnesi ... blakus ienākumu nekādu ...»</p>
                 <p>«Pusstopi tik cieti iemēroti, ka, ja drusciņ pārskrien pār roku, tad iznāk «unteršuss»!» Koška jaucās pulkā. «Nevar izskapēt no tā tik daudz šņabu, cik ieskaitīt...»</p>
                 <p>«Štrunt!» Starpingks atmeta ar roku. «Man ir bijušas daudz labākas vietas ... Es Brikmani pazīstu, ar viņu vajag ļoti «genau». Viņš Strēlnieku biedrībā «schützenkönigs» ... esmu bijis ar viņu kopā uz jakti ...»</p>
                 <p>«Jaā!» Kurmingks dzīvi iesaucās ... «Tad jūs ar viņu satiekaties . ..Un uz jakti vēl?! ...»</p>
                 <p>«O, esmu bijis kopā ar vēl daudz lielākiem zvēriem!» Starpingks atbildēja.</p>
                 <p>«Jaā!» Kurmingku tā lieta dzīvi interesēja ... «Vai jūs labs šāvējs esat? ... O, es esmu kaislīgs medinieks.»</p>
                 <p>«Ko jūs domājat, es ne!» Starpingks attrauca. «Tiklīdz izbraucu uz savu muižu, flinte tūdaļ plecos, suns pie sāniem un tad tik iet ... Smalka flinte, dubultstobru, damasēta ... ar enklodi uz 200 soļiem ņem cauri pusotra colla dēlim kā Štrunt ... Un forštēera suns, es saku, kas par viterungu! Reiz rudenī izskrēju uz irbēm ... Stāv šis ... purns un aste taisni ... Neredzu ... uzvelku abus gaiļus un uzsaucu: «Herwarth, pi!» Šis, kā ceļ, tā uzreiz «spurkš», viss bars gaisā ... Es flinti pie vaiga, nomērķēju un: paukt, paukt! Trīspadsmit irbes uz katra šāviena ... trīspadsmit uz katra ...»</p>
                 <p>«Goddam!» Kurmingks it kā elektrizēts iesaucās. «Trīspadsmit irbes uz viena šāviena! Vai tas var būt?!»</p>
                 <p>«Nu, vienpadsmit adar desmit jau droši?» Starpingks apgalvoja. «Pilna taša ... Bet tas Štrunt! Reiz es ar Behrs-Ziepelhof meža kungu biju kopā uz klaberjakti ... Nāk man briedis taisni virsū ... es žigli savu damasēto flinti pie acs, nocīlēju un: «knaukš!» Kājas vien notirina... Riktīgs briedis, ragi trim žuburiem ... Bet paliek pie zemes kā saplacis ...»</p>
                 <p>«Vot deivel!» Kurmingks sajūsmināts mirdzošām acīm iesaucās ... «Es arī esmu šāvis stirnas buku, bet briedi vēl nekad ne ... Jā, feini gan, feini! ... To tikai var uz zemēm ...»</p>
                 <p>Te aiz durvīm, kuras pusveru, atskanēja kņada ... nedroši soļi un balsis ... Kāds malēniešu zemnieks pa tām arī pabāza savu kuplo, neskūto galvu, bet to ātri atrāva atpakaļ. «Diezin, Mārc, voj māhs nenošauj tik pelši?! Voj te maz dzīvo Brikmaņa lielskungs ...»</p>
                 <p>«Ko nu boidās ... ies taisni cauri un izrunās ... kas ir, ir ...» kāds otrs, jauns zemnieks, viņu mudināja. «Lūk, še kur uz dūrēm jau viņa voards ...»</p>
                 <p>«Jā, jā, bet kad tas kāds cits lielskungs ar tādu pašu voardu?» vecis iebilda. «Vor gandrīz sajāmt cieti: sok, ko tu še meklē? ... Āre ... voar novest tev uz policiju ...»</p>
                 <p>«Ak tu mūžs, ko nu boidās,» otrs drošināja. «Pavej, kur jau cit cilvēk ar ir. Kad jau vedīs, tad vedīs mūs' visus ...»</p>
                 <p>Stumšus viņš iestūma vecāko pa durvīm, tā ka tas beidzot saņēma dūšu un,</p>
                 <pb/>
                 <p>tupšus paklanījies, ieminējās: «Augsti kungi, vai tad še tas lielskungs Brikmanis dzīvoj? ...»</p>
                 <p>«Jā, jā, šepat jau vien!» Kurmingks paskaidroja.</p>
                 <p>Laucinieks atkal stāvēja, muti ieplētis, jo bija tai pārliecībā, ka Brikmanis tepat sēž, bet nezināja, kur griezties. Starpingks viņam tomēr izrādījās par citiem tas kundziskākais. «Ak tad jūs tas lielskungs Brikmanis,» viņš tupšus pret to paklanījās un gribēja tam pieklupt pie rokas ...</p>
                 <p>«Lai stāv roka, lai stāv!» Starpings uzstājās kunga lomā. «Ko tev labi vajaga?»</p>
                 <p>«Te jau, lielskungs, jums atvežu ... tis jau Jorģa dēls Mārcis!» vecis klaņojās ... «Voj tis jums vorēs to šepti izpīrēt? ...»</p>
                 <p>«Kas par šefti?!» Starpingks kundziski noprasīja. «Ahā, gribi nodot viņu par komiju ... Nu, Štrunt ...»</p>
                 <p>Jaunais, arī diezgan ķeramu galvu un melnām ūsiņām, līda uz priekšu, kaunīgi smiedams ...</p>
                 <p>«Nu, kā domājat, varēsim viņu pieņemt?» Starpingks jokodamies griezās pie Kurmingka.</p>
                 <p>Pēdējais, uzlicis savu panseneju, kandidātu tuvāku aplūkoja, «Vai skrīvēt, rēķināt proti?!»</p>
                 <p>«Voi troks!» tas it kā saslējās. «Kā ta nemoaku! ... Mazo einmaleins, lielo einmaleins, soskaitīt, otskaitīt ... kā tik tīk ...»</p>
                 <p>«Malacis!» Kurmingks pavīpsnāja. «Naudu arī pazīsti? ...»</p>
                 <p>«Nou jou vokarējais ... ir jau uz tirg's ar jēriem andelējies . ...»</p>
                 <p>«Tis jau beij draudzes skolā primus,» vecais paskaidroja ... «Ir arī šam skrīve smolka ... kā ledus ...»</p>
                 <p>Tagad Koška viņu savukārt sāka pratināt. «Vai ir droša roka, ka nepārlej glāzei pāri!» tas iesaucās — nevarēja izprast, vai pa jokam vai nosirdījies. «Proti riktīgu mēru izliet?!»</p>
                 <p>«A, vai tad nu art un ecēt vien saprašu!» Mārcis it kā pats par sevi saprotamu atbildēja.</p>
                 <p>«Varī vīru pie sienas piespiest, kad nemaksā!» Koška dusmu mirdzumu acīs iesaucās.</p>
                 <p>«Vor gan! Ir jau nogs savā reizē ...»</p>
                 <p>«Ar vienu roku saķert pie spranda un izsviest pa durvīm, kad nav vairs naudas? ...»</p>
                 <p>«Vor, vor ... Tik sapuv's jau nou ...»</p>
                 <p>«Tis jau ritan saķer ar vienu rok pie rumb's un apsviež to riņķē!» vecis paskaidroja. «Kaimiņu Jēpi viņš liek kā maku. Uz loušanos jau viņš gon ...»</p>
                 <p>«Uz krustiem, biksēs ... kā tik tīk!» Mārcis bramanīgi piebilda.</p>
                 <p>«Nu, ko tad tur vairāk sacīt!» Koška nobeidza. «Izmaksāsi labu papirosu? Tad ielikšu pie kunga priekš tevis labu vārdu ...»</p>
                 <p>«Cigarī ar, ja vajadzīgs!» Mārcis attrauca. «Ja tikai ir iznākums...»</p>
                 <p>«Nu, Štrunt ar, cik lielu algu tad tu gribi?» Starpingks beidzot viņam noprasīja.</p>
                 <p>Uz to Mārcis nebija sagatavojies un nezināja, kādus prasījumus stādīt ... Viņš sāka kasīties aiz auss ...</p>
                 <p>«Nu, prosi, prosi kungam, cik domā nāmt?!» vecais biedris to mudināja.</p>
                 <p>Bet viņš nevarēja īsti apņemties. «Kā tad ar koasti?» tas lūkoja novilkt valodu uz blakus lietām ...</p>
                 <pb/>
                 <p>«Nu, putras jau tev nedos strēbt kā uz laukiem. Dabūsi ceptus čūskulēnus ar rundstiķiem ...»</p>
                 <p>«Voj vāhjš!» Mārcis ieplēta acis.</p>
                 <p>«Kaņepu sviestu jeb grūsteni, kā jūs saucat, arī ne! Mēs ēdam tai vietā varžu kurkuļus, bundžās ietaisītus ...»</p>
                 <p>«Voj vāhjš!» Mārcis izbrīnējies ieplēta acis.</p>
                 <p>Visiem bija gardi smiekli, izņemot Pēteri, kuram vaigi dedza vien...</p>
                 <p>«Lielskungs jau tev štuko, Mārc,» vecis piebilda ... «Tie jau ir nāhgi! ... Un varžkurkuļi arī ikri, ko lielskungs ēd ... Lai tikai man tādus doču ...»</p>
                 <p>«Es jau zin, nemāc tu mani!» Mārcis gudri attrauca, bet jau tā paklusi ... «Bet, kad ir līgšan', tad tok vojag zināt, uz ko turāt ...» Un, pagriezies uz Starpingku, tas izgudrēm sacīja: «Jā, lielskungs, kad nou putras un grūsteņa — — grout gon!»</p>
                 <p>Tagad visi sāka pilnā kaklā smieties ...</p>
                 <p>Abi malēnieši it kā apjukuši skatījās, nevarēdami izprast, kādēļ tad kungi par viņiem smej ... Tas taču patiess vārds, ko Mārcis sacīja ... «Par ko jūs smeij, Brikmaņa lielskungs? ...»</p>
                 <p>Pēteris vairs ilgāk nevarēja valdīties. «Neļaujiet jel sevi muļķot!» viņš iesaucās. «Te nav neviens Brikmanis, kas jūs var pieņemt ... visi tādi pat vietas gribētāji kā jūs ... Kuru no mums pieņems, tas atkarājas no Brikmaņa, bet neļaujieties taču no saviem konkurentiem izmuļķoties! ...»</p>
                 <p>Malēnieši izkrita kā no mākoņiem ... «Pavej nu, Mārci! ... Tu domā gudri, bet Rīgas kungi ir gon vēl slīpētāki ...»</p>
                 <p>Bet Starpingks īgni un mazcienīgi nolūkojās uz Pēteri. «Tu viņiem kāds «formunts» esi? Štrunt ar! Vai tu jo droši zini, ka tevi pieņems? ...»</p>
                 <p>«Es nekā nezinu!» Pēteris atcirta. «Vienalga, vai pieņem mani vai jūs, bet savus tautas brāļus mums nenākas pulgot un nicināt ... Tas nav smuki un godīgi ...»</p>
                 <p>«Tautas brāļi!? Mužiki tavi tautas brāļi? Tu viņiem tas «afikats»? Štrunt ar! ... Tādus muļķa puikas es jau daudz esmu redzējis ...»</p>
                 <p>«Es arī tādus kā jūs!» Pēteris atcirta. «Mužiki mēs visi esam, visi tie paši zemes arāji ... Padzīvos viņš kādus gadus Rīgā, būs tāds pats kungs ar baltu vesti kā jūs ... Mēs visi cenšamies pēc kā labāka ... tādēļ jau visi uz Rīgu nākam. Un, lai mēs, latvieši, pie kam tiktu, tad mums visiem kopā jāturas, vienam otrs jāpabalsta, bet nevis jāvelk caur zobiem un jākručko ...»</p>
                 <p>Koška viņu lielām uzlūkoja kā kādu brīnuma zvēru ... «Malacis ... vai, kāds malacis ... Mosti, kāds malacis ...»</p>
                 <p>«Patiess voards gon, ko viņš sok!» arī vecais malēnietis piebilda. «Mums, latviešiem, gon vajadzētu voirok turēties kopā ... Āre, kā žīds, čigāns, krievs, vācietis ... tie visi krīt viens par otru ... Bet latvietis nekā!»</p>
                 <p>«Kas bauris pats, lai tas turas ar mužikiem kopā!» Kurmingks atmeta ar roku. «Man vajag feinākas zelšaftes ...»</p>
                 <p>«Ak štā, tad mēs tev par prostu!» Mārcim beidzot atausa gaismiņa. «Ka ne, ne, nevajag ar ... Voi man dieniņas! ... Diezin vai tev iekš to toš ir kāds pliks vērdiņš ... bet es tev nopirks piecdesmit jērus uz viet's, ja tīk ... Nāc, tēvoc, ko te klimst ... Šeptēsies labāk uz tirg's ...»</p>
                 <p>Viņi aizgāja, savā starpā dzīvi sarunādamies par rīdzinieku niķiem ... «Bet man tik drīzi vis nepiemānīsi!» Mārcis lielījās ... «Nou vokarējais . ..»</p>
                 <p>Pēteris turpretim pret saviem līdzcenšiem bija nostājies naidīgā stāvoklī. Viņš tomēr par to neko neiztaisīja un būtu tiem labi samazgājis galvu, ja tie vēl būtu</p>
                 <pb/>
                 <p>ko sākuši. Bet pašulaik no dibens istabas iznāca Brikmanis ... Šķeltu bārzdu, gludi noskūtu smakri, sirms, bet sārts ... Zem baltās vestes labi kopts vēders ... Labsirdīgu un valšķīgu smaidu ap lūpām. Jādomā, ka pie šī kunga ļaudis varētu dzīvot nosūnojuši vai simts gadus, bet tā nebija vis! Viņš pārāk bieži savus komijus mainīja ...</p>
                 <p>«Kurš no kungiem bija pa priekšu?» tas griezās pie klātesošiem ...</p>
                 <p>«Es, Brikmaņa kungs, gaidu jau kādu stundu!» Starpingks iesaucās... «Es te biju pirmais,» Koška trauca. «Es ar, es ar!» Kurmingks sauca pa vidu. «Es biju viens no pirmajiem ...»</p>
                 <p>Pēteris, kas pēc taisnības bija pats pirmais, pie sevis nodomāja: «Kas jau kaunu neprot, tas badu nemirst! ... Bet lai nu, lai ...»</p>
                 <p>«Kungi, ar visiem uz reizi es nevaru runāt!» Brikmanis smaidīdams sacīja ... «Tikai pa vienam un pēc kārtas ... Kādas jums references?» tas griezās pret Starpingku. «Kur līdz šim dienējāt?»</p>
                 <p>«Pie Ramberga ... Kādu laiku gan biju bez vietas ... Bet mēs jau agrāk pazīstamies, Brikmaņa kungs ... Esam bijuši kopā uz pīļu medībām Babītezerā ...»</p>
                 <p>Ap Brikmaņa lūpām savilkās sarkastisks smaids. «Tā! Tas man liels prieks! ... Vai jūs toreiz ar pie Ramberga bijāt?» </p>
                 <p>«Jā, ņēmu atvaļinājumu uz dažām dienām.» </p>
                 <p>«Ilgi pie Ramberga bijāt?»</p>
                 <p>«Kādus piecus gadus ... Štrunt! Vīnūža šepti es pazīstu tikpat kā savus piecus pirkstus ...»</p>
                 <p>Tas nebija nekas priekš Brikmaņa ... Viņam taisni tāds iedzīvojies zinātnieks bija, no kura tas gribēja tikt vaļā ... «Nu, redzēsim!» tas sarunu ar Starpingku nobeidza ... «Parunāsim vēl ar tiem citiem kungiem ... Pienāciet pēc kādām dienām ...»</p>
                 <p>«Jaā, var!» Starpingks švītīgi atbildēja ... «Man jau nekāda liela note nav ... Štrunt! ... Nav jau diezin kāda vieta ... atjē! . . ,»</p>
                 <p>Aiziedams tas vēl švītīgi palocījās, bet sirds tam grauza, ka izkritis cauri. — Nenovēlīgu skatienu tas vēl uzmeta savam konkurentam Kurmingkam, jo, pēc viņa ieskatiem, cits neviens nebija cienīgs ieņemt to vietu ...</p>
                 <p>«Kur jūs līdz šim?» Brikmanis griezās pie apskaustā ...</p>
                 <p>«Pie Eichbauma ...»</p>
                 <p>«Vēl tagad?»</p>
                 <p>«Jā ... Bet man tur nepatīk ...» </p>
                 <p>«Kādēļ?»</p>
                 <p>«Viņš prasa, lai izlej no pusstopa 28 stojakus vai 44 spicglāzes ... Es to nemāku ...»</p>
                 <p>Brikmanis ātri pārlaida šim kandidātam skatienu un viņu novērtēja. «Ā, tad mums nekas neiznāks!» tas beidzot sacīja. «Pie manis vajag izliet 29 stojakus vai 48 spicglāzes ...»</p>
                 <p>«Maza kaza!» Koška iesaucās, nemaz nenogaidījis, kamēr principāls ar Kurmingku galā ... «To es izdabonu svilpodams ...»</p>
                 <p>«Svilpodams?» Brikmanis apskatīja tuvāku šo kandidātu ... To izdabonot, vajadzēja pielikt visus gara spēkus ... ja svilpodams, tad tur bez niķu nav ...</p>
                 <p>Kurmingks apjucis kratīja savu ādas tašu ... «Tātad nebūs nekas ... ardievu!»</p>
                 <p>«Ardievu!» Brikmanis nosauca tam vel pakaļ, turēdams acīs nākošo kandidātu Košku. Tā spalva viņam nepavisam nepatika, tikai viņš labprāt būtu zinājis,</p>
                 <pb/>
                 <p>vai tam pārāk slikti klājies jeb vai tas ir uzdzīvotājs. Pirmais apstāklis runātu viņam par labu, bet otris, — cauru maisu nekad nepiepildīsi! Tādam labi neklājas pat tad, kad viņš zog ...</p>
                 <p>«Kur līdz šim vietā?» viņš tam uzprasīja.</p>
                 <p>«Pie Reimersa ...»</p>
                 <p>«Cik tur pie Reimersa liels zalogs?»</p>
                 <p>«Zalogs?!» Koška ieplēta acis. «Par ko zalogs? Par to, ka es dabūju līkas kājas, es lai maksātu zalogu?»</p>
                 <p>«Pie manis zalogs tiek prasīts trīssimti ... Lētāki nav ...»</p>
                 <p>Pikts dusmu stars izšāvās no Koška acīm ... «Vai jūs domājat, ka es esmu tinti dzēris, Brikmaņa kungs! Tad jums vajaga meklēt mužikus, āre, to malēnieti, kas te bija ... Ja man būs trīssimti, tad es pats tos zināšu izlietot, ne jums tos došu ...»</p>
                 <p>«Nu tad ardievu!»</p>
                 <p>«Ardievu, bet, ja man būtu vara, es jums visiem to ģifts pārdošanu noliegtu. Tā ir ģifts ... ģifts, jā ... to es esmu izbaudījis pats pie savām īkstīm ... Ardievu, asins sūcēji un ģiftētāji ...»</p>
                 <p>«Esiet pieklājīgāki, jeb es saukšu savu puisi!» Brikmanis iesaucās ...</p>
                 <p>«Nav vajadzīgs ...» Koška sacīja aiziedams ... «Labāki jūs caur to netiksiet...»</p>
                 <p>Tagad nu vīnūžniekam attlika tikai vēl viens kandidāts — Pēteris. </p>
                 <p>Kur viņš līdz šim dienējis?</p>
                 <p>Pēteris nu izteica visu taisnību ... Bijis Klostera pagrabā ... mācījies par ķelneri, bet sanācis ar principālu dumpī. Ne par šo, ne par to ... gluži niecīgām, pie veikala nepiederošām lietām. Vīnūža dzīvi viņš pazīst ... agrāk pudeles skalojis ... palīdzējis apkalpot, bet veikalu vadījis nav un kasi pārzinājis ...</p>
                 <p>Brikmanim, kā rādījās, tas patika it labi. Gan viņa cilvēku pazinējai acij nevarēja palikt apslēpts, ka Pēterim viņa spalva nav īsta, bet lienēta ... Bet tas jau viņam nerunāja par sliktu ... Vienkārt, ja viņam aizdod drēbes, tas pierāda, ka ir cilvēks, kas viņam uzticas. Otrkārt, var redzēt, ka viņš nekāds uzdzīvotājs nav... Ja nu viņš bijis spiests pat drēbes lienēt, tad šis apstāklis liecina, ka viņam gājis slikti ... aiz kāda iemesla, tas te nekrīt svarā, bet viņam ir gājis slikti ... Un, ja cilvēkam ir gājis slikti, tad viņš ir satricināts un pazemīgs, bet tamlīdz arī apzinīgs un taisnīgs ... Viņš domā tad par to, ka visi cilvēki lai varētu dzīvot... lai arī viņa principāls varētu dzīvot ... «Lai nu kā,» viņš pie sevis nodomāja, «bet šis cilvēks man nezags ...» Un, treškārt, viņš, lai gan pazina veikalu un tā teķnisko pusi, tad tomēr nepazina komiju aizkulišu dzīvi, nevarēja būt pazīstams ar viņu niķiem un stiķiem un tādēļ ir vēl daudz par muļķi priekš zagšanas ...</p>
                 <p>Tā viņam šķita tā labā puse pie šī kandidāta. Ļaunā puse tā, ka viņš tāds pasīks un diezin vai spēs dzērājus lāgā savaldīt, kad tie taisa škandalu un nemaksā ... Dažreiz tie pat jāapstrādā ar pipku, un diezin vai viņš to spēs ... Bet kur visus labumus vienkopus dabūsi, un pie labas enerģijas, kuras šim jaunajam cilvēkam netrūkst, ir daudz kas iespējams ...</p>
                 <p>«Nu labi, jaunais cilvēks, pamēģināšu ar jums!» tas beidzot sacīja. «Pieņemu jūs vienu mēnesi uz provi, tad vēlāk redzēsim, ko spējat ... Jums jāzin, ka manā Daugavmalas vīnūzī nav viegli ... tirgus laikā pilns, ka murkšķ vien, sauc pa visiem kaktiem un malu malām, bet no rokām ātrāk nevarat laist ārā, kamēr nav nauda rokā, jo citādi visi aiziet nesamaksājuši ... Kam jūs dodat tā vai uz stenku, tad vajag zināt, kā rokā dabūt, jo viss iet uz jūsu galvu un atbildību ... Viss tas</p>
                 <pb/>
                 <p>jums caur praksi būs jāpierāda, ka to spējat ... Ka jums nav zaloga, ko ielikt, tas gan, zināms, liels traucēklis ... tādēļ jums kase būs jānodod katru vakaru ... Nu, vienalga, pieņemu jūs ... trīsdesmit pieci rubļi mēnesī... ēdiens pie maizes galda un istabiņa augšā ... Ieronieties pie vakara savā jaunā darba vietā, tad noņemsim aprēķinu no jūsu priekšgājēja un varēsiet saņemt veikalu ...»</p>
                 <p>Protams, ka Pēteris par tādu negaidītu iznākumu bija dziļi aizkustināts. Viņam tagad Brikmanis bija tas krietnākais un cēlākais vīrs uz pasaules. Un tādēļ arī no visas sirds viņš spieda tā roku. «Pateicos jums ļoti, Brikmaņa kungs, ka taisni man dāvājāt savu uzticību ... Gribu jums rādīt, ka neesat man to velti dāvājuši ...</p>
                 <p>«Jā, jā, jaunais cilvēks,» Brikmanis smaidīja, «bet tikai darbiem ... Vārdi te mazāk no svara ... Izteikt vienu lietu taču daudz vieglāk nekā izdarīt, vai ne?»</p>
                 <p>«Var jau būt jums taisnība ... savu sirdi jums nevaru parādīt; bet es patiešām tā domāju un jūtu ...»</p>
                 <p>«Nu labi arī tas! ... Tikai neaizmirstiet šodien pie vakara ierasties uz dienesta ... Darba drēbēs, protams ... Jauna kunga dienas nu beigušās ... tagad jūs sagaida darbs un pienākums ...»</p>
                 <p>Viņš izvilka un apskatīja savu zelta pulksteni. «Man tagad nu jāiet ... darīšanas gaida ... Uz redzēšanos ...»</p>
                 <p>«Ardievu!» Pēteris sacīja, ar plakstieniem mirdzinādams lejā slapumiņu, kas bija iekrājies acu galā. — Nākošā acumirklī viņš bija uz ielas ...</p>
                 <p>Pēterim tik viegli ap dūšu, tik līksmi ap sirdi! Kā jau, kad cilvēkam notiek viņa griba. Vietas viņam vajadzēja, un vietu viņš dabūja. Viņš aizmirsa pat paša principāla aizrādījumu, ka uzņemas grūtu amatu ... par to viņš nemaz nedomāja ... Viņam dedza krūtīs tikai viens: laba griba savu uzdevumu krietni izpildīt!</p>
                 <p>Un pateicīgi viņš iegādājās Fuchsingu, bez kura, kā tas tagad skaidri atskārta, viņš ne mūžam šo vietu nebūtu dabūjis! «Jā, kad ir draugi ... un vēl tāds draugs,» viņš priecīgi nodomāja, «tad cilvēks var gan pie kā tikt ...» Kā viņam par to atlīdzināt? Šimbrīžam jau tas nevarēja vairāk kā tikai aiznest viņam pirmajam to priecīgo ziņu ...</p>
                 <p>Nu, saprotams, ka viņš novēlēja labas laimes un izdošanos ... Ja Pēterim vēl kā vajadzētu, tad viņš gatavs pakalpot.</p>
                 <p>Bet Pēteris lūkoja iztikt, kā nu varēdams, jo dzīvot uz cita kabatu arī nav nekāda aprēķina ... Zābaki viņam bija jau izlaboti, savas paša apdilušās drēbes tas lūkoja, cik nu labi varēdams, nospodrināt, aizšuva cauros elkoņus, apvīlēja biksēm apakšgalus ... pie to «šefti» apģērbs vēl labu labais! Tikai pulksteni tas no Fuchsinga izlūdzās vēl tālāk, kamēr tiks pats pie sava — jo laiks viņam pastāvīgi jāzin — un tad arī — lielāks cienības labad — vienu no tiem klocriņķiem.</p>
                 <p>Tā kā Fuchsingam bija vēl otris pulkstenis, tad viņš atļāva arī, un tādu lietu kā riņķu viņam vai cik rezervā, tādēļ tad viņam vienalga, vai gredzens Pēterim uz pirksta vai kumodē ...</p>
                 <p>Laikus jau pirms nosacītās stundas viņš devās ceļā, jo viņam rūpēja savu jauno vietu tā no lieka apskatīt ...</p>
                 <p>Nogājis tur, tas izsauca pudeli alus, nosēdās ar to pie kāda galdiņa un izlikās tā, it kā būtu kāds šīs iestādes nejaušs apmeklētājs ... Laiku kavēdams, tas vēl aizpīpoja papirosu un gaidīja.</p>
                 <p>Viss tas ārējais ierīkojums un telpas nebija viņam nekas jauns ... tāpat viss</p>
                 <pb/>
                 <p>kā pie Opermaņa. Tāpat lete, aiz tās bufete glāžu durvīm, aiz kurām redzamas veselas rindas pudeļu ar smalkiem šņabjiem, vīnu un nullšņapšķiem, citas zeltītām etiķetēm, citas vēl neiztītas, ievīkstītas sārtos vai zilos papīros, tad veseli kalni cigāru un papirosu paciņu. Šim glāžu skapim blakus vesels strēķis ieplakanu mučeļu vairāk lietojamā šņabja pēc grādiem, kapara stopi, pusstopi un mazākie mēri, trekterīši, lejamas rokas pudeles, kas atrodas uz plaukta virs mucām, vairāk vai mazāk nolietas ... Viesu telpās tāpat dzeltenbrūni krāsoti galdiņi ar tādiem pat krēsliem bez lēnēm, grīda tāpat izkaisīta ar collu biezu zāģu skaidu kārtu. Bez tam vīnūža telpai blakus vēl otra plaša telpa, kur atrodas biljarda galds un sakarā ar ķēķi maizes galds ... Turpretim aiz letes biezi drēbju priekškarī sedza vēl kādas durvis, kas veda uz kabinetu priekš labiem draugiem patērētājiem, kuri vēlējās iemest un iekost tā, ka tos lai visa pasaule neredzētu ...</p>
                 <p>Viesi ienāca un izgāja tikai pa retam, jo pate lielākā drūzma te bija tikai priekšpusdienā pa tirgus laiku. Kad tirgus nošķīrās, tad palika maz ko darīt; atlika tikai tie viesi, kuri pie gadījuma ienāca. Tā arī tagad tikai pāris miesnieku zeļļi bumboja biljardu, skaļi vāciski triekdami; ja vienam krita, tad otris lādējās, ja vienam neveicās, tad otris priecājās ... Maizes sieva mierīgi sēdēja blakus savam galdam, it kā savu preci pārdevusi. Aiz letes komijs, tāds parastais un no Koška attēlotais kabaku komija tips ... spīdīgu, bālu seju, tukliem vaigiem un šaurām acīm ... it kā samiegojies ... Bet mierā tas nebūt nestāvēja. Tiklīdz retajiem viesiem bija ielējis šņabi vai padevis pasaukto alu, tas tūlīt izvilka no krūšu ķešas savu piezīmju grāmatu un, apmērcis zīmuļa galu mutē, tur zīmēja un rēķināja ... Kad bija ticis pie iznākuma, tad izņēma no kases pāris rubļus naudas un ielika tos savā makā ... Bet jau pēc brītiņa padomāja, rēķināja atkal no jauna un saskaņā ar jauno iznākumu iebēra atkal no kases kādus rubļus savā makā. Pēterim tas izlikās diezgan neizprotami.</p>
                 <p>Beidzot ieradās arī pats Brikmanis raibu puķainu vesti un rievainu drēbju hūti ar kņopi pašā vidū.</p>
                 <p>Pēteris, principālam ienākot, piecēlās ... Komijs patlaban bija iegājis blakus pie bumbotājiem.</p>
                 <p>«Vai jūs, jaunais cilvēks, še pēc manis prasījāt?» Brikmanis Pēterim uzprasīja.</p>
                 <p>«Nē! ... Neatradu par vajadzīgu ...»</p>
                 <p>«Labi ... jūs lietu saprotat!» principāls ar labpatiku sacīja. «Neliecieties arī turpmāk neko zināt ... pirms man jātiek ar veco komiju galā ... Ja ko vēlaties, tad pasauciet, es samaksāšu ...»</p>
                 <p>«Nav vajadzīgs,» Pēteris atmeta ar roku, «es tāpat jūs netraucēšu...» Un tikpat nevainīgu vaigu kā agrāk tas sēdēja tālāk pie savas alus pudeles ...</p>
                 <p>«Nu, Kausiņ, iztaisīsim aprēķinu!» Brikmanis uzsauca komijam, kurš atgriezās pie letets. «Kur ir grāmata?»</p>
                 <p>«Tūlīt!» tas atbildēja un izvilka no kādas atvilktnes šauru grāmatu, iekš kuras tad atradās arī visa tā «buchhalterija» ... Tur bija atzīmēts, kad un cik alus mucu piegādāts, cik stopu lielas, kad papirosi pirkti, kad šņabis piegādāts ... Kādā citā vietā atkal, cik uz parāda izdots ... Tad viņi ņēma saskaitīt, cik vēl pudeļu alus uz lēģera, cik papirosu, cik cigāru un cik šņabu pudelēs un mucās ... Tam nolūkam mucās pa spundi tika bāzti garī skali, kuriem tad tajā vietā, cik tie bija no brandvīna slapji, aizgrieza robu. Tā ka Brikmanis tādas revizijas izdarīja diezgan bieži, tad mučeli vēl nemaz nepaguva izdzert, kad bija jau otra revizija, tā ka viņi tad rēķināja robu no roba, bet varēja uz mata pasacīt, cik degvīna vēl mucā un cik tas pārdots ... Savelkot nu visu kopā, cik preces pēc</p>
                 <pb/>
                 <p>daudzuma izdots, cik tās vēl ir un par kādu cenu tās vajadzēja pārdot, varēja arī «ungefähr» aprēķināt, cik naudas vajadzēja ienākt un, salīdzinot šo posteņu ar ienākušām sumām, pasacīt, vai labi vai slikti andelēts, vai kā viņi to apzīmēja, vai taisīts «īberšuss» vai «unteršuss» ...</p>
                 <p>Brikmanis rēķināja un rēķināja, raustīja kamiešus, reižu reizēm sāpīgi nolūkojās, — kā neštim, tā neštim! «Piecdesmit rubļu «unteršuss»!» viņš beidzot sacīja.</p>
                 <p>«Kur tas var būt!?» komijs izbrīnējies sacīja. «Pēc mana rēķinuma netrūkst nekas ... Āre, redziet, uz alus tik un tik, uz smēķi tik, uz šņabi tik un tik naudas man vēl kasē ...»</p>
                 <p>Viņš noskaitīja Brikmanim priekšā kases naudu ... Nu tikai Pēterim uzausa gaismiņa par to, ko tas pirmīt tur strādāja. Viņš «štimēja kasi». Tā ka lai iznāk pēc viņa aprēķina! «Bez saviem maziem niķiem jau tur nav,» Pēteris nodomāja, un, tā kā tādas lietas aizskāra viņa taisnības jūtas, tad viņa simpātijas svērās Brikmaņa pusē ...</p>
                 <p>«Uz šņabja vajag būt tik un tik, mīļais Kausiņ,» Brikmanis aizrādīja. «Redziet, izdots tik un tik pusstopu ...»</p>
                 <p>«Itin pareizi! Un par pusstopu mēs ņemam tik un tik, par kortelīti tik ... Vai tad neiznāk? ...»</p>
                 <p>«Ejta nu, Kausiņ, ko jūs rēķināt! Kur tad «ībermērs?» Vai tad jūs pusstopiem un kortelīšiem vien pārdevāt? Kur tad glāzītes? Cits izdzer tikai pusē, cits trešu tiesu, cits tikai pie lūpām pieliek, it sevišķi kad nāk strīpā un sāk saukt pēc kārtām. Jūs uzpildiet pāri pilienus virsū, un glāze pilna atkal ... Kur viss šis «ībermērs» palicis?! ... Nu, labi ar — lai katris izdzertu savu glāzi līdz pēdējai surbiņai, kas nekad nenotiek, tad jau vēl arvien jums vajag izliet no pusstopa savas 46—48 glāzītes! ... Kur tas te iznāk? ...»</p>
                 <p>«Nu jā, Brikmaņa kungs, kad jūs tā rēķināt, tad jau jūs diezin ko varat izrēķināt!» komijs taisnojās. «Cik tad te to ļaužu ir, kas dzer glāzītēm? Nav jau te Vērmaņa parks, Klostera pagrabs, Švarcenavs ... Tirgus bābas, mužiki un miesnieki, tie ir tie īstie šņabīšu dzērāji, jā? «Tā tikai tāda sevis apkrāpšana,» tie teic, «bet ieliec riktīgu mēru ribās, tad zin, kas ir! ...» Kur jūs te tādus ļaudis ņemsiet, kas izpirks brandvīnu un atstās savu glāzi neizdzertu? ...»</p>
                 <p>Brikmaņa vaigā bija sāpīgs smaids ... rūgti viņš smēja ... «Tad ir brīnuma lietas gan! ... Bet, cikreiz es te esmu bijis, nekad neesmu redzējis citādi dzeram kā tikai glāzītēm ...»</p>
                 <p>«Glāzītēm gan, bet kā viņi to dara! Nopērk kortelīti, ielej pudelē un lej no tās glāzēs ... Āre, tur tas «ībermērs» paliek! Meklējiet nu ībermēru ...»</p>
                 <p>«Kādēļ tad tas tiek pieļauts!?» Brikmanis stingri iesaucās. «Te taču nav šņaba kantoris, te ir vīnūzis. Ja kāds lej no viena mēra otrā, tad tas nozīmē, ka viņš še tirgojas, bet es domāju, ka mēs tokš maksājam tos papīrus? Vai neesmu jums teicis: neatļaujiet to ...»</p>
                 <p>«Neatļaujiet, nu neatļaujiet! Tad viņi iet pie Švābi un dzer, kā tīk ... Tam pašam destilatura ... un jūs tad varat skatīties ... Nē, nē, Brikmaņa kungs, ja jūs par šņabīšiem uz mani ko domājat, tad jūs grēku pelnāt ... Un uz alu, tur man iznāk taisni paspēle! Nu parēķiniet paši ... pudele alus man ieskaitīta astoņas kapeikas, bet par pusrubli mēs dodam astoņas pudeles. Bet tirdzinieki un arī laucinieki pēdējā laikā ieņēmušies tā: sametas vairāki kopā un sauc alu tikai pusrubļiem. Saka: «kādēļ es maksāšu astoņas kapeikas par pudeli, kas man nekait dzert par pusrubli astoņas pudeles ...» Āre, to jūs nemaz nerēķināt ...»</p>
                 <p>«Ko nu jūs man stāstāt, Kausiņ, es taču neesmu mazs bērns... Jums neiznāca </p>
                 <pb/>
                 <p>tik daudz, jūs laikam savu naudu klāt maksājāt? Stāstiet to muļķim, ne man! Es pats savā laikā esmu bijis labs — — gribēju sacīt: man ar savu principālu tas nekad nenāca priekšā ... Nu, ko mēs tik daudz runāsim! ... Sevi cauri izdzīt es neļaušu ... Man ir paraksts, ka esat apņēmušies no pusstopa izliet tik un tik, es varētu uz to pastāvēt un atvilkt «unteršusi» no jūsu zaloga. Bet es negribu! Vai es jūs izmācīšu?!... Lai māca jūs pasaule... Še, ņemiet savu naudu un ejiet ...»</p>
                 <p>«Paldies par naudiņu!» komijs sacīja, slepus mēli nokārstīdams. Pēterim tas nepatika. Viņam teju teju bija prāts atklāt savu novērojumu, kas strīdīgo jautājumu lielā mērā noskaidrotu, bet tad iegādājās Fuchsinga gudro pamācību: «kad tu ko redzi un zini, tad paturi to pie sevis ...» Un, otrām kārtām, komijs jau varbūt naudu bija agrāk kasē ielicis, mainīdams vai kā, un tagad to atņēma atpakaļ. No cilvēka nevajag domāt tik ļauni, jo cik viegli var kādu nepatiesi apvainot! ... Un, ja jau kungs tik augstsirdīgs, ka viņam tos grēkus atlaida, tad ko tad viņš tur vēl ies muti klabināt ...</p>
                 <p>Komijs saņēma savu zalogu un savu algu, brīnējās un skatījās, kur tad viņa pēcnācējs! Vai tad vecais vairs nevienam neuzticas un pats sāks kroģēt! ... — Jo Pēteris it nevainīgs joprojām sēdēja pie savas alus pudeles, it kā tas nezinātu ne rīta, ne vakara ... Bet aizgājējs drīzi vien noprata, ka tā izlikšanās vien un ka tas jau tas pats vien ir! Nelaipnām, skaudīgām acīm viņš to uzlūkoja. Un, kad bija ardievojies no Brikmaņa, tad piegāja arī viņam klāt un, ironiski smaidīdams, spieda tam roku. «Ardievu, «malaci», tātad tu tas ... Nu starojies ... lai dievs tev palīdz mēnesi izdzīvot ...»</p>
                 <p>Tā pieķerts, Pēteris piesarcis noskatījās, kamēr tas izgāja pa durvīm. Viņam tā kā pārmetums, ka izēdis otru no vietas. Kur nu viņš ies?</p>
                 <p>Brikmanis gan zina — kur. Tā kā viņam nauda, tas ies cauri un raudzīs noslīcināt savas «kreņķes». Uz pāra dienām atdabūjis savu brīvību, tas dzīvos uz nebēdu! Tāpat kā viņš citreiz, kad nebija vēl vairāku vīnūžu īpašnieks Brikmanis, kas skaitījās pie vāciešiem, bet nabaga latviešu puika un komijs Tiltiņš ...</p>
                 <p>Viņš paņēma pirkstos divas mazas glāzītes, nolika tās uz galda, pudeli konjaku un trauciņu ar citrona bonboniem. «Panāciet nu šurpu, jaunais cilvēks!» tas Pēteri aicināja. «Iespricēsim to jauno amatu ... to es no savas puses izmaksāju ...»</p>
                 <p>«Paldies,» Pēteris atbildēja, «bet neesmu nekāds dzērājs ...»</p>
                 <p>«Nu, nu, savu glāzīti pa godam, ar sātu un mēru, to jau var!» Brikmanis apstiprināja. «Ka plencējas, tas arī man nepatīk, bet, ja neviens nemaz nedzers, no kā tad mēs, vīnūžnieki, lai dzīvojam?»</p>
                 <p>Viņi izdzēra ... «Tā! ... nu uz veselību ... lai mums ilga dzīvošana! Man jau patiktos, kad mēs varētu sadzīvot nosirmējuši ... Mums tikai vajag saprasties un iedomāties vienam otra stāvokli ...»</p>
                 <p>«Protams, to mums vajag ...» Pēteris atbildēja.</p>
                 <p>«Man ir seši vīnūži,» Brikmanis turpināja. «Ja nu man taisa katrā mēnesī piecdesmit rubļus «unteršuss», cik tas iznāk gadā? Cik tas iznāk pa visiem sešiem vīnūžiem? Vai tad es varu dzīvot? ... Nē, tad man jāizput ... Ja es to pieļautu, līdz matiem es būtu iekšā ... Nu, dzersim vēl uz otru kāju ...»</p>
                 <p>Viņi iedzēra ...</p>
                 <p>«Jā, jā, cilvēki, cilvēki mūsu laikos! Kontrolē tu viņu, cik gribi, ja nav cilvēks, nekā tu neizkontrolēsi?! ... Es arī pats savā laikā esmu bijis komijs, bet es tā ne! ... Es rēķināju tā: ja kungs varēs cauri nākt un dzīvot, tad arī man būs!... Bet kas tagad to apdomā?! Domā: Brikmanim ir seši vīnūži, tam nāk</p>
                 <pb/>
                 <p>naudas gubām ... no tā tik nu var plēst un raut bez kāda rēķinuma ... Nav tā ... Ir jau zināms, kur tā nauda visa paliek ... Pilsētas nodokļi, patentē, lokāla īre, personāla algas, par alu jāmaksā, šņabi, papirosiem ... Iziet tā viss līdz nagiem ... Un tad vēl pašam jādzīvo, familija jāuztura, bērni jāskolo ... Jaā! Mūsu laikos dzīvot ir skola ...»</p>
                 <p>«Laiki grūti gan!» Pēteris nopūtās. «To jau pats redzu ...»</p>
                 <p>«Kas komijam?» Brikmanis atmeta ar roku. «Viena galva, viena bēda, galds gatavs, dzīvoklis, atnāk pirmais, paņem savu naudu! Tas nezin vis, kādi āži dažureiz principālam ap dūšu badās ... Protams, ir jau arī viņam savas izdošanas, drēbes, apavi, galvas nauda, ir arī sava rinda jāizsauc, kad nāk strīpa. Tā šefte to prasa dažureiz, kad dzeršana negrib iet uz priekšu ... Tad vajag uzspicēt ... es izsaucu savu kārtu, cits parādā nepaliks. Bet var jau ar. Es vairāk neprasu, lai man no pusstopa izlej četrdesmit astoņas glāzītes ... Bet iznāk daudz vairāk, kad dzērāji nāk strīpā, jo tie glāzes tad pa druskai nodzer un vajag tikai uzpilināt vien ... Es taču pie katras glāzītes nevaru klāt izstāvēt un negribu arī! ... Un, kad kundes piecas sešas reizes ir maksājuši pusglāzīti par pilnu, vai tad nevar tiem arī reiz – pieliet pusglāzīti par velti ... Vai nav taisnība, ko? ...»</p>
                 <p>«Taisnība!» Pēteris atbildēja.</p>
                 <p>«Nu, alzo! Bet kādas dažs netaisa cūcības ... Cits no glāzītēm salasītās atliekas, kuras esmu atvēlējis priekš izmaksāšanas fūrmaņiem un gorodovojiem, piegrūž pie tās pašas pudeles un izdod par skaidru naudu. Cits pielej pie šņaba vienkārši ūdeni, lai viņam iznāk vairāk ... Cits nopērk kantorī pa pusstopam un pārdod savu brandvīnu un ne manu ... Teic tu viņam ko, viņš tik taisns kā dievkociņš! Sirms es esmu palicis, galvu lauzīdams, kā tādus niķus aizkavēt, bet ko es tur varu izdarīt ... Vairāk nevaru kā viņu atlaist no vietas, nāk otrs, rīkojas tāpat, dzen atkal to projām, un tā tas iet arvien joprojām ... Itin kā es sava prieka dēļ to darītu! ... Bet citādi nevaru, darī, ko gribi ...»</p>
                 <p>Viņš norija rūgtumu, un Pēterim arī tur nebija ko pretim sacīt.</p>
                 <p>«Jā, jā, jaunais cilvēks,» Brikmanis turpināja, «cilvēkam vajag būt godīgam ... godīgums tas lielākais ... Strādā pēc savas sirdsapziņas un nebaidies nemaz par to, ka tikai tavs principāls nenopelna par daudz! ... Iedomājies, ka tu būtu tas kungs, ko tu teiktu. Nē, nē, Brikmanis nav suns, viņš ļauj katram dzīvot. Viņš citu negrib kā tikai to, kas tā taisnība ... vairāk ne kā to, kas tā taisnība ...»</p>
                 <p>«Es jau arī!» Pēteris itin piesarcis atbildēja. «Varat par mani apjautāties Klostera pagrabā. Viņi var sacīt par mani šo vai to, bet kasi es esmu nodevis arvien līdz pēdējai kapeikai ...» Viņam patiešām neomulīgi, ka par viņu tā var šaubīties ...</p>
                 <p>«Nē, nē, es jau tev ticu,» Brikmanis to apmierināja ... «es ticu ikkatram, kamēr tas mani nav piekrāpis ... Mums ir jātic ... kur tad mēs aiztiksim, ja cilvēks cilvēkam vairs neticēs ... No citiem esmu arvien noņēmis parakstu, cik tiem no pusstopa izliet ... no tevis tādu neprasu ... Ja nav pats cilvēks, tad tur nekāds paraksts nelīdz ... Tādēļ strādā tikai pēc savas labākās sirdsapziņas un būs labi ... Iedzersim vēl vienu; visas labas lietas ir trīs ... Jurģen, nāc tu arī!» viņš aicināja maizes sievu. «Tas ir mūsu jaunais komijs ... Ka tikai tu viņam labi dotu ēst un man nebūtu jādzird par tevi sūdzības ...»</p>
                 <p>«Ak tad tas tas mūsu jaunais jaunskungs!» sieva iesaucās, Pēteri saldi uzlūkodama. «Nu, tad jau lai iet uz jūsu veselību ... Par ēšanu jau nebēdājieties ...</p>
                 <pb/>
                 <p>gan mana Matilde jums paraudzīs to labāko ... Un, ja gribat pastarpām ko, varat katrā laikā izmeklēties pie mana maizes galda, ko sirds jums kāro ...»</p>
                 <p>«Ar to vien nav līdzēts, ja uz tava maizes galda vecs un saskābis vien būs!» Brikmanis iesaucās. «Nu! ... Zini, kā mūsu līgumu: arvien labu un svaigu preci ...»</p>
                 <p>«Tikai labu un svaigu,» sieva attrauca. «Vai tad pie manis ir bijis citādi ... Uz veselību ... gan jau, jaunskungs, jums izkalpošu ...»</p>
                 <p>«Tā!» Brikmanis aizkorķēja pudeli un nolika atpakaļ. «Tagad, jaunais cilvēks» — viņš ieskatījās viņa pasē, — «Pēter Krauklīt tevi sauc — — saņem atslēgas. Te ir kases atslēga ar desmit rubļiem maiņas naudas, te bufetes atslēga ... vajadzīgie trauki un mēri visi te ir! ... Te tāfele priekš pierakstīšanas, ja kādam vajag uz krīta. Bet daudz gan neielaidies, domā, ka pats esi par to atbildīgs, ja viņš nesamaksā ... It sevišķi piedzērušam nedod uz parādu, tāds nekad neatmin un vēlāk lamājas, ka esi rakstījis viņam ar dubultu krītu ... Jā, kad viņam ir nauda, tā ir cita lieta ... nedosi tu viņam, dos viņam Švābe un citi ... Bet uz parāda, — lai viņi dod, ja tiem tīk! ...»</p>
                 <p>Viņš apskatījās visapkārt, vai vēl nav aizmirsis uz ko aizrādīt ... «Un te vēl... gumijas stripe ...» viņš pavicināja to rokās, «laba priekš kārtības uzturēšanas ... Kādreiz piedzēruši pārāk trokšņo, ķešas citiem virsū un aizdzen dažreiz tās labākās kundes. Tādiem uzklāt kādas reizes pārliekam veselīgi ... Bet tu tāds pasīks, tu labāk pasauc vachtmeistaru (gorodovoju), pret kuru dzērājiem ir lielāks respekts ... Vakaros netaisi veikalu cieti par agru un no rītiem vaļā par vēlu ... Rīkojies nu ar dieva palīgu ... Ja tu pret mani būsi labs, es arī pret tevi nebūšu suns ...»</p>
                 <p>Viņš sniedza tam roku kā savam labākam draugam, un Pēteris to arī sirsnīgi kratīja. Viņš jau kungam nevar savu sirdi parādīt, bet, ja tas tam varētu iekšā redzēt, tas arī sacītu, ka viņš tikai uz labu domā ...</p>
                 <p>Brikmanis aizgāja ... Pēteris nu palika pirmais pavēlnieks un kungs pār visu šo veikalu ... Tā bija tāda savāda apziņa krūtīs! Tomēr Brikmanis viņam par tiem komijiem bija pieteicis pilnu galvu, ka viņam tīri vai neomulīgi bija par tādu būt... Vai tad viņi, pagāni, uz to zagšanu un blēdībām vien tā ir!? Tas nav patīkami! ... Ja man nepatīk, es to pasaku un iemu projām, bet zagt —tā ir tāda kauna lieta! ...</p>
                 <p>Viņam nebija vairs laika par to lietu ilgāk prātot, jo sāka nākt jauni viesi, kuri bija jāapkalpo ... Un, tā kā tas Klostera pagrabā bija radis šiverēties, tad tādu apkalpošanu tie ļaudis te nebija redzējuši. Tie noskatījās uz viņu ar lielām acīm ... Atkal jauns komijs, bet diezgan patīkams cilvēks! ...</p>
                 <p>Saņemot naudu, Pēterim gan vēl viena lieta iešāvās prātā. Ir visādas izšķirības starp vāciešiem un latviešiem, cunftīgiem un necunftīgiem, bet, ja nauda nāk, tad tur nav nekādas izšķirības! Baura rublis tikpat labs kā vācieša, un zilberšeines nav ne cunftīgas, ne necunftīgas ... Ir tikai zilberšeines, un visi pēc viņām cenšas ... Dīvaina lieta! ...</p>
             </div>
             <div type="chapter">
                 <head>Desmitā nodaļa</head>
                 <p>Laiks ritēja uz priekšu. Pagājuši vairāki gadi. Rīga pieņēmusies vēl jo vairāk plašumā ... viņas iedzīvotāji skaitās jau pāri par simts tūkstošu. Veikalniecība atkal par lielu soli attīstījusies, satiksme tapusi dzīvāka.</p>
                 <p>Manījusies arī pārvaldība. Vāciskā ģenerālgubernatora ģenerāļa barona Līvena vietā nāca īsi viens pēc otra vairāki krievi: Baranovs, Šuvalovs un pēdīgi Albedinskis. </p>
                 <pb/>
                 <p>Tie tad arī uz vietējo tautību jautājumu skatījās citādi. Vismaz tie nenostājās uz baltiešu redzes stāvokļa, ka latviešu tautiskā kustība, kura vērsās pret Baltijas vācietību un viņas privilēģijām, apdraudētu krievu valsts kārtību un būtu tai naidīga. Taisni otrādi ... Krievu ģenerālgubernatori ieskatīja šo kustību par ļoti vajadzīgu un vēlamu. Valdemārs un viņa laika biedri — Bernhards Dīriķis, Brīvzemnieks un Andrejs Spāģis krievu nacionālā presē, it sevišķi Aksakova un vēlāk Katkova vadītā «Moskovskije Vedomostji», bija vērsuši diezgan krievu augstākās birokrātijas uzmanību uz Baltijas vāciešu, sevišķi feodālās muižniecības separātiskiem centieniem. Tā kā viņu nosūnojušās privilēģijas nesaietas ar Krievijas valsts likumiem, tie par varī cenšas uzturēt savu veco tiesisko kārtību un uz tās pamatiem izbūvēt tālāk jaunu, kura nodrošinātu viņiem priekšstāvību uz visiem laikiem. Tamdēļ tie ar visiem spēkiem cenšas uzturēt Baltijai joprojām viņas vācisko raksturu, jā pat vācietību vēl jo vairāk nostiprināt. Šiem priekš krievu valsts nevēlamiem centieniem kā spēcīgs dambis stājās ceļā latviešu tautiskā kustība, ko arī ieskatīja krievu augstākā birokrātija, vēl jo vairāk, kur šī kustība ļoti pieticīga un viegli apmierināma.</p>
                 <p>Baranovs un Šuvalovs, kuri bija Baltijas ģenerālgubernatori tikai īsu laiciņu, izturējās pret šo «kaitīgo» latviešu kustību diezgan vienaldzīgi. Turpretim viņu pēcnācējs Albedinskis, kurš drusciņ jau vairāk paguva iedziļināties vietējos apstākļos, taisni pavēlēja it visas lietas, kas atradās izmeklēšanā, attiecoties uz «jaunlatviešu kustību», izbeigt un likvidēt. Tas bija sāpīgs trieciens karstajam baltu patriotam — vicegubernatoram fon Kubem, kurš ar tik stingru roku bija vadījis izmeklēšanu pret šo, pēc viņa ieskatiem, tik kaitīgo kustību. Daudz netrūka, ka viņš — pēc savām domām — to būtu iznīcinājis līdz pamatiem, un viņam tika izņemti no rokām ieroči ... Savu varas stāvokli tas arī pēc tam paturēja tikai dažus gadus, jo augstākai birokrātijai iekrita acīs viņa vicegubernatora savienojums vienā personā ar Rīgas-Dvinskas dzelzceļa direktora amatu. Tā kā viņam bija jāizšķiras vai nu priekš viena, vai otra no šiem amatiem, tad viņš izšķīrās priekš pēdējā ... Bet, kamēr vien tas bija vicegubernators, tas palika sev uzticams kā nāvīgs latvietības ienaidnieks un pat vēlāk, kad tika nodibināta Rīgas Latviešu biedrība, viņš to pirmos pastāvēšanas gados centās novest pie slēgšanas.</p>
                 <p>Tātad «jaunlatviskā kustība», kura samērā ļoti maz bija izplatījusies un bija, tā sakot, jau nospiesta pirmos dīgļos, nu tika drusciņ pie elpas. Biezbārzdis dabūja atvēli griezties atpakaļ uz dzimteni, tāpat atnāca atpakaļ arī Bernhards Dīriķis, kurš pat bija nodomājis izdot Rīgā latviešu nedēļas laikrakstu tādā virzienā kā «Pēterburgas Latviešu Avīzes». Viņš bija iesniedzis koncesiju un gaidīja atļauju savam «Baltijas Vēstnesim». Tāpat darbīgais Andrejs Spunde, kurš gan bija atstāts tepat, bet tika turēts zem policijas uzraudzības, tika no tās atsvabināts un atdabūja pilnu brīvību. Tātad līdz ar to itin dabīgi starp Rīgas latviešiem pamodās atkal apslāpētie centieni nodibināt savu biedrību, un kādu laiku Pēterim Krauklītim bija lemts būt par šo centienu vidus punktu.</p>
                 <p>Visiem pravietojumiem par spīti, ka tas pie Brikmaņa nedzīvos, viņš tomēr vēl arvien pie tā dzīvoja. Un ne vien dzīvoja, bet bija pa pusei «principals» par savu «šefti».</p>
                 <p>No sākuma viņam bija diezgan grūts stāvoklis, jo Brikmanis viņu pārāk cieti kontrolēja. Tas Pēterim bija tas rūgtais kumoss. Rīkojies, cik taisni gribi, viņš tevi tomēr tura aizdomās! Bet pēc notikušās revizijas principals bija laipns kā saulīte, izmaksāja arvien parastos trīs konjakus, runāja par godīgumu un «cik tas</p>
                 <pb/>
                 <p>lieliski, ja cilvēks ir krietns». «Tā mēs arvien būsim labi draugi ...» Pēteris, lūk, bija taisījis smalku «īberšusu» ...</p>
                 <p>«Tāda draudzība!» Pēteris rūgti nodomāja. «Tikai tad, kad tas izmērojis mani ar skalu, tas atzīst manu godīgumu un krietnumu ...» Beidzot tas nevarēja nociesties un spēra vaļā: «Vai zināt, Brikmaņa kungs? Es varu rīkoties priekš jums cik labi, jūs tomēr domājat: viņš zog!»</p>
                 <p>«Nē, nē, nekādā ziņā!» Brikmanis taisnojās ... «Dievs sodi, es tā nedomāju ...»</p>
                 <p>«Nu, tad jūs domājat: viņš zags! Kam citam šīs garās, plašās valodas?! ... Vai zināt, tas cilvēku pazemo ... Es nesūdzos ne par ko, bet šīs lietas dēļ, kā rādās, man būs no jums jāšķiras ...»</p>
                 <p>It kā sabijies Brikmanis viņu ar platām acīm uzlūkoja. «Jaunais cilvēks, vai tā jūsu nopietnība?! ...»</p>
                 <p>«Mana svēta nopietnība!» Pēteris stingri noteica. «Es nevaru to paciest, nu! Bet man ir kāds priekšlikums, un, ja jūs to pieņemat, tad mēs varēsim iztikt arī bez tām skalu mērošanām ... Tas ir, šis priekšlikums jūsu interesē daudz vairāk nekā manā ...»</p>
                 <p>«Lieciet dzirdēt ... lieciet dzirdēt jūsu priekšlikumu!» Brikmanis nepacietīgi iesaucās ...</p>
                 <p>«Cik jūs no sava vīnūža mēnesī varat ieņemt, to jūs tagad zināt ... tas ir tas visaugstākais mērs, ko jūs tagad ieņemat ... Atskaitiet no šīs sumas nost izdevumus par preci, un atlikums iztaisa jūsu bruto peļņu ... Labi! Šo sumu esmu gatavs maksāt, jūs par to man dodiet lokālu, inventāru un papīrus ... Jūs paliekat vīnūžnieks-īpašnieks joprojām, esat savu peļņu pat nodrošinājuši, bet risks viss būs mans ... Vai es ieņemu vairāk vai mazāk, ar to tad man jāzinās ...»</p>
                 <p>Brikmanis Pēteri lielām acīm uzlūkoja ... kā viņš pats uz tam nebija nācis? ... «Jaunais cilvēks, tas jau ir ģeniāls priekšlikums! Man mana nauda būtu droša un atkristu nost viss tas kreņķis ... Jā, jā, bet kur man tā garantija —?»</p>
                 <p>«Es jums varu dot drošību, ja vēlaties,» Pēteris sacīja.</p>
                 <p>Neticīgi Brikmanis viņu uzlūkoja, tad sāka vērīgi cauršķirstīt grāmatu. Viņš taču zināja, ka viss bija ieskaitīts līdz nagiem, kur šis nu vēl varēja drošību ņemt?! Kad tikai nav kādi niķi! ...</p>
                 <p>«Tas ir, naudas man pavisam nav,» Pēteris sacīja, «bet man ir kāds labs draugs, kas būtu gatavs par mani galvot . ..»</p>
                 <p>«Ā, tā ir cita lieta! ... Kas šis draugs tāds ir? ...»</p>
                 <p>«Tas ir Fuchsings, viens no darīšanu vedējiem konsula Rabemaņa kantorī,» Pēteris paskaidroja.</p>
                 <p>«Ā, Fuchsing kungs!» Brikmanis ar vislielāko cienību iesaucās ... «Es viņu tā no tālienes pazīstu ... Nu, protams, viņa paraksts man tikpat kā skaidra nauda ... Vai tas tev draugs, jaunais cilvēks?» viņš vēl it kā izbrīnējies piebilda.</p>
                 <p>«Ko tad jūs domājat, vai es no kādas nieka familijas,» Pēteris apzinīgi atbildēja. «Pats konsuls Rabemanis —» viņš gribēja sacīt: «ir mans onkulis,» bet laikā apķērās un nobeidza —: «liek uz Fuchsinga lielas lietas ...»</p>
                 <p>«Uz to cilvēku arī var likt!» Brikmanis uzsvēra. «Ja viņš galvo, es esmu uz miera ...»</p>
                 <p>«Protams, ka viņš uz miera, jo esmu jau ar viņu par to runājis,» Pēteris piemetināja. «Tātad, Brikmaņa kungs, jūs zināt, zem kādiem nosacījumiem es pie jums vēl turpmāk palieku ... Ja ne, tad es aiziemu pie Švābi...»</p>
                 <pb/>
                 <p>«Nu, es padomāšu,» Brikmanis aiziedams sacīja ... «Varbūt gan mēs satiksim ...»</p>
                 <p>Brikmanis bija pārāk veikalnieks, lai viņš, lietu labi nepārlicis un nepārrēķinājis, noslēgtu līgumu, kur varēja cerēt vēl pieplēst kādu nieku klāt. Un, ja vēl tāds stingrs noraksts, ka katrs iztrūkums tiek segts, un pie tam vēl tāds galvenieks, kas zaudējumu spēj segt ... Un tādēļ, kad viņš atkal atnāca pie Pētera par to lietu aprunāties, tas sacīja: «Principā es tavu priekšlikumu, jaunais cilvēks, pieņemu, bet mēs visi esam maldīgi cilvēki ... Mēs to iznākumu gan esam tā aprēķinājuši, bet mēs varam arī pārrēķināties ... Drošības dēļ tādēļ pieliksim klāt kādus desmit procentus ...»</p>
                 <p>Pēteris palika domīgs. «Bet, ja nu neiznāk, kas tad? ... Tad man jādzīvo bez algas ...»</p>
                 <p>«Nu, gan jau iznāks ... tā mēs nemaz nevaram nomērot,» Brikmanis viņu drošināja. «Iedomājies, mīļais, ka to, kas tev pāri paliks, tu man vis nedosi ... Te ir uzzīmēti mani prasījumi, zem kuriem es zemāk nepielaidīšos ... Ja tavs draugs grib šo papīri līdzi parakstīt, tad no pirmā varī saņemt veikalu uz sava rēķina ...»</p>
                 <p>Tagad nu Pēterim vajadzēja izlūgties laiku lietu pārdomāt. Viņš aprunājās ar Fuchsingu, kurš domāja, ka kontraktu vajagot tomēr pieņemt, bet tad noslēgt to uz vairāk gadiem. «Katru gad' ,» viņš sacīja, «Rīgai pieved arvien vairāk labības, ar katru gadu tiek vairāk izvests uz ārzemēm un celtas jaunas fabrikas ... Vajag prast kalkulēt! Rīgai vajaga lieliski augt, un līdz ar to celsies arī tavi apgrozījumi un tava peļņa. No sākuma varbūt ies knapāki ... bet vēlāk var nopelnīt ...»</p>
                 <p>Galu galā Pēteris ar Brikmani vienojās uz vairāk gadiem un no nākošā pirmā pēc inventūras uzņemšanas saņēma pats veikalu uz sava rēķina ... Pirmo mēnesi tam gan iznāca tā tikai līdzi nagiem, bet tad atlikums pastāvīgi sāka augt ...</p>
                 <p>Un Pēteris jau bija arī cilvēks, kas prata kundes pievilkt! Taisns, godīgs, šņabi un alu turēja labu un deva pilnīgu mēru. Pats laipns apkalpotājs, uzmanīgs, smalks, bet neuzbāzīgs, neplijās nevienam virsū: «ē, sauc nu tu, tagad tava kārta!» Lai katrs dara, kā viņam tīk, sauc vai nesauc, tērē daudz vai maz, viņam tas gluži vienalga. Pret katru vienādi smalks un pieklājīgs, ar katru labprāt pasmējās un jokoja, vienalga, vai tas nu būtu notērējis vairākus rubļus vai tikai dažas kapeikas ... Tādēļ tad arī ikviens, kas reizi bija pie viņa iegriezies, arī turpmāk labprāt pie katra gadījuma pienāca. Pie Krauklīšu Pētera ikviens jutās omulīgi ...</p>
                 <p>Viņa lielākie kundes, no kuriem tas visvairāk dzīvoja, bija tirdzinieki. Bet malēnietis Mārcis un viņa tēvocis Krustiņš arī bija tagad tirdzinieki, «šeptējās» tepat uz tirgus ar gaļu un brauca arī bieži uz laukiem ... Viņi jau Pēteri pašu pazina kā labu cilvēku, bet, kad bija vēl iepazinušies ar viņa labo alu un brandvīnu, tie savas magarīčas citur nedzēra kā vien pie viņa. «Aizies pie Krauklīti,» viņi sacīja, «tur ir labs alus un stingrs brandavs ...» Kā īsti draugi viņu sauca to par «tu» un juta līdzi viņam visās lietās tikpat kā savēji. Ka tikai viņam būtu vairāk noiešana! Ko viņi paši vien būtu nodzēruši, tas bija nieks, bet viņi vilka arī citus sev līdzi. Viņi popularīzēja, tā sakot, viņu pa visu tirgu un pat uz laukiem, nemitīgi aizrādīdami, ka, ja kad grib iedzert savu lāsi, tad tas vislabāk lon pie Krauklīša Brikmaņa vīnūzī ... Un visi, kas šim aizrādījumam paklausīja, arī paši dabūja pārliecināties: «tā ir gan!»</p>
                 <p>Tālāk pie viņa pienāca arī kuģu strādnieki, starp kuriem tam bija atkal labs paziņa — ventiņš Didžis. Tas aizrādīja ikvienam savam darba biedram uz</p>
                 <pb/>
                 <p>Krauklīša «šerpto» šņabi ... Ieliec vienu stojaku pa krietnam ribās ... deg vien! Tas ar saviem biedriem, ja vien bija izdevība, iegriezās labprāt pie Pētera un pievilka viņam daudz viesus ... It sevišķi vēlāk, kad Didžis tika par «sviķi», t. i., tādu priekšstrādnieku, tas citur algu neizdalīja un kompāniju neturēja kā tikai pie Pētera. Protams, ka viņam tad arī bija tiesība turēt Pēteri par draugu un stāvēt ar viņu uz «tu» un «tu» ...</p>
                 <p>Tālāk Pēterim bija vēl kāds draugs — suits Andrejs, kas iznēsāja viņa slavu starp kokstrādniekiem un «nosčikiem». Tā kā koku dzirnavas atradās otrpus Daugavas, tad Andreja partija gan te stenku neturēja, tas viņai iznāca par tālu, bet svētdienās un brīvlaikos, kad uzvilkās svētdienas drēbes un izgāja uz pilsētu, tie katrā gadījumā tad iegriezās pie Pētera.</p>
                 <p>Tuvākos vīnūžos, kur tie piegāja katru dienu, viņi dzēra uz stenku, pie Pētera tikai par skaidru naudu. Bet stenku viņi bieži vien palika parādā, it sevišķi, ja daudz bija sadzēruši. Tad aizgāja uz citu krogu un nerādījās vairs nemaz ... Pēterim turpretim no viņiem nekādu zaudējumu necēlās ... viņš, tā sakot, noņēma citiem to kreimu ...</p>
                 <p>Kreilis bija iestājies fūrmaņu amatā, un arī tas labprāt iegriezās pie Pētera. Vienkārt, aiz vecas draudzības kā pie sava biedra un tautieša un, otrkārt, aiz tīra praktiska aprēķina. Jo kurš tad negribēs labu preci un pilnīgu mēru un vēl par to pašu naudu, par ko citi dabū diezgan šaubīgu «tavaru». Bez tam pie Pētera bieži varēja satikties ar citiem ļaudīm. Balodis un citi pārdaugavieši bieži vien pārskrēja darīšanās pāri uz pilsētu. Viņi tad pienāca pie Pētera savu lāsi iedzert, pastāstīt, kā šiem iet, un izzināt, kā iet pa šo pusi. Neaizmirsa pienākt arī Mikums un viņa sieva un meita, tās tagad par Pēteri interesējās tikpat kā māte un māsa.</p>
                 <p>Pētera šņabis bija tik stingrs un krietns, ka viņa slava bija izplatījusies pat vācu aprindās. Tā kā arī pats Brikmanis skaitījās par vācieti, tad jau agrāk viņam bija pienākuši viesi no vācu aprindām, bet ne tik lielā skaitā kā tagad. Un, neraugot uz visām principielām starpībām un tautību pretestībām, ļaudis, kuriem ar Pēteri bija bijušas lielas diferences. Gerle nāca svinēt pie viņa savas zilās mandagas un nodzēra savu naudu te. Tāpat arī — kas pavisam neticami — ieradās cunftīgie meistarī: Andreass Cipfelbrinks ar savu leibmopsi, Simeons Orkelbeins un Jochems Stemeizens. Kādēļ tad arī ne! Dzērieni te tikpat labi kā Klostera pagrabā, bet uz pusi lētāki. Ar ēdienu arī varēja iztikt, uzbrēc maizes sievai, un viņa tev iztaisa, kā vien vajaga. Lētāki daudz nekā Pētera baznīcas krogū un galu galā labāki ... Tāpat biljarda galds — trīs kapeikas no partijas ... bumbo, ja gribi, vai visu dienu! Un tas šinīs grūtos laikos vienam cunftīgam meistaram bija no liela svara. Viņam, kuram cauras dienas jānodzīvo pa viesnīcām, bija gan jāredz, kā tas vieglāki tiek cauri ... Tas bija tas iemeslis, kas viņus veda šurpu.</p>
                 <p>Pēteris pa tiem gadiem bija pieaudzis, izbriedis un pārvērties tā, ka meistarī viņu vai nu nepazina, vai arī nelikām pazīstam ... Viņi pie tam arī, kas attiecas uz latvietību, bija kļuvuši daudz liberālāki. Jo Cipfelbrinks kādā dienā pats atzinās saviem biedriem, ka pieņēmis kādu zemnieku puiku mācībā, bet citi jau arī to pašu darot ...</p>
                 <p>«Kur tagad mūsu laikos to vairs var izmeklēt,» Simeons atmeta ar roku. «Ja es gribēšu vācu dzimuma mācekļus vien izmeklēties, tad man tiem jābrauc pakaļ uz Vāczemi ... Un galu galā jau arī tie latvieši tādi pat vien cilvēki ir ... Daudzi no viņiem izglītoti tāpat kā mēs, runā vāciski, ka prieks ... kāda tur vairs tā izšķirība ...»</p>
                 <pb/>
                 <p>«Vai zināt ko?!» Jochems Stemeizens iesaucās. «Īstenībā mums it visiem vajadzētu turēties kopā kā vienas zemes bērniem, tik vāciešiem, kā latviešiem. Mēs patiesībā esam visi vienas dzimtenes bērni, visi esam rīdzinieki. Mūs visus vajadzētu vienot un kopot mīlestībai uz kopēju zemes stūrīti. (Pa vāciskam viņš to sauca «die gemeinsame Scholle».) Bet ko mēs? Mēs ķīvējamies un ķildojamies, griežam paši savā miesā, un atnāk ārzemnieki, tie mums noņem no deguna tos labākos kumosus. Visas tās labākās vietas dabū viņi ...»</p>
                 <p>«Tev taisnība, Jochem!» Cipfelbrinks attrauca. «Aizej tu pie pilsētas kases kolēģijas un pieprasi, lai viņa tev dod kādu labāku vietu pie pilsētas, neticu, ka tu to dabūsi! Vienalga, vai tur vajaga inženiera, architekta vai techniķa — kas ir tas, kas to naudu paņem? Auslenderis, prūsis, saksis, švābs, tikai ne mūsu pašu rīdzinieks! Un pat ja kāds labāks amata darbs pastrādājams, mēs to nekad nedabūsim. Tur ar vienu tiks izsaukts kāds no ārzemēm, un tas to naudu paņems ... Tikai viņi tie gudrie, mēs tiekam ieskatīti par muļķiem ...»</p>
                 <p>«Uz priekšu tas tomēr būs citādi, jūs redzēsiet!» Simeons pasteidzās iebilst. «Tādēļ taisni mums Rīgā dibināta politechnika, lai mums būtu savi inženieri un architekti. Gustavs Danijels Hernmarks man to teica! Es par šo lietu ar Gustavu Danijelu esmu izrunājies garī un plaši tāpat kā tagad ar jums. Viņš saka: «tas nenormāli, ka mums pašiem nav savu mācītu spēku un mēs tik lielā mērā esam atkarīgi no ārzemniekiem. Un tādēļ mums vajadzēja savas politechnikas ... mūsu politechnika mums tādus spēkus dos ...» Tie ir Gustava Danijela vārdi ...»</p>
                 <p>«Es politechnikā vairs neiestāšos un par profesoru nemācīšos!» Andreass Cipfelbrinks sarūgtināts attrauca. «Bet savu godīgu amatu es saprotu un varu to izpildīt ... Tādēļ mums vēl nemaz nevajadzētu darīt bagātus auslenderus ... Bez biksēm un zābakiem viņi te atnāk, šie svešie lupatas, ar caunu kažoku un augstām galošām atgriežas atpakaļ uz savu tēviju ... Bet mēs, dzimtie rīdzinieki, nomocāmies visu mūžu un tomēr nekur netiekam ...»</p>
                 <p>«Tā jau iet, nachbar!» Jochems rūgti nopūtās. «Neviens pravietis netiek godāts savā tēvijā ... Visi mūsu lielie vīri ir ārzemnieki. Vajag pilsētas teātrim aktieru, tos paraksta no ārzemēm, vajag muzikantus — no ārzemēm! Inženieri un direktori ir ārzemnieki, preses vīri un pilsētas vadītāji cēlušies no ārzemēm. Pats Gustavs Danijels ir ārzemnieks un tikai vēlākā laikā pieņēmis Krievijas pavalstniecību. Un kas tad nekaiš to pieņemt, kad var rīkoties pa Rīgu tikpat kā savās mājās? ... Jā, jā ... ārzemnieks pie mums ir viss, mēs paši nekas ...»</p>
                 <p>Andreass Cipfelbrinks īgni iesmējās. «Viņiem pašiem tur nav ko rīt, tādēļ viņi klīst te šurpu pie mums! No kartupeļiem un augu ievārījumiem vien viņi dzīvo. Ja tāds «auslenderis» ēd speķi, tad tie viņam ir augsti svētki! Vai viņi gaļu tur var nopirkt, savā bada zemē? Bet mums, paldies dievam, vēl arvien ir savs kumoss gaļas ... atliek vēl priekš māgenbitera un glāzes alus ... Vai ne, nachbar? Bet nelīstu tie «auslenderu» lupatas mums uz kakla, mums ietu vēl daudz labāki ...»</p>
                 <p>Gerle, priekšā pie letes dzerdams, to visu dzirdēja, un tas viņam briesmoti grauza sirdi. Arvien zilāks un zilāks tam tapa deguna gals, un tas sāka raut vaļā par visu to krievu būšanu. «Kad neb(h)ūt to auslender, jūs visi ēkš Rußland stāvēt kā Ochsen am Berge!» viņš, ļauni smiedamies, iesaucās. «Jūs vis te ir ven dum b(h)and! ... Mēs, auslenderi, zachši, mēs jums to kultur nesī... Ko jūs no mums noskatī, t(h)as jums (h)ir! ... Jūs visi esat gerade tikpat dum kā prūši ... to kunst jūs nozog no mums, zachšem ... jūs vis te ēkš Rußland esat
                 tikai dummes Vieh ...»</p>
                 <pb/>
                 <p>Viņš to runāja pie sevis «monologa», bet zīmēts tas bija uz meistarīem blakus istabā.</p>
                 <p>«Halt's Maul, du Ochsenkerl!» garais Simeons, nevarēdams vairs ilgāki uzklausīties, tam uzbrēca. Un Jochems draudoši vēl papildināja: «Daß du von mir nicht führ's Fresse kriegst ...»</p>
                 <p>Bet Gerlem tas bija tikpat kā uguns pakulās. «Daß du selber nicht kriegst! Attackiere ich dich? Ich trinke mein Schnaps und mein Bier ... Meister ... špās' ... cunftig meister! Jūs cunft aber nav nek(h)ād cunft... tā ir Dreck cunft ... es spuk uz jūs cunft ... Pie mums ēkš Königreich Sachsen, tur ir richtig meister und richtig cunft ... Jūs vis ir tikai pauer un mužik un dum k(h)ā zābak.»</p>
                 <p>Meistarī apkusa, ar viņu ņemoties ... tikai Cipfelbrinka mopsis viens turēja kanti un rējās Gerlem pretim. Bet arī tas bija velti, un tādēļ viņa kungs to apsauca: «Mops, sei ruhig!» Kad nu Gerle tad pārāk sāka ķengāties un kašķēties citiem virsū, tad bija divi ceļi, kā viņu apmierināt ...</p>
                 <p>Pēteris tad viņam vai nu uzgāza pašrocīgi kādas reizes ar Brikmaņa ieteikto «štripi» — pret šo krievu būšanu Gerle sajuta patiešām trakisku respektu — un viņam mute tad uzreiz bija cieti! ... Vai arī Jochems vai Simeons ieminējās: «Görle, machst Du noch ein Schnaps und Bier?»</p>
                 <p>«Ei, warum denn nicht!» Gerlem tādas lietas nekad nevarēja būt par daudz ...</p>
                 <p>Meistarī tad lika viņam uz sava rēķina pasniegt kortelīti šņaba un pāra pudeles alus. Gerle tad uzvilka pavisam citu meldiņu ... «Has taisnip', tas taisnip , ēkš Rigā ir to feināko meister un solidāko cunft! Bei Gott! Ekš Rigā un ēkš Königreich Sachsen ... Nie es iesī no Rigā prom ... nie! Un to latvēs', tā ir vēn fein taut ... vēn gebildet taut ... Viņai tik vajag savi cunft un savi (b)piedrīb' ... Es atron recht un billig, ka latvēs ir sav (b)piedrīb ... Fein Bürger ēkš Rigā, fein ...»</p>
                 <p>«Ach du Lupat einer!» Cipfelbrinks pie sevis nosmējās. «Nu, Jochem, Simeon, taisīsim vienu preferansu uz biljardu?»</p>
                 <p>«Taisīsim!» tie atbildēja ... Un tā tas gāja dažreiz caurām dienām.</p>
                 <p>Bez tam Pēterim pienāca vēl cita smalkāka publika, tā ka aiz letes atronošais kabinets aiz biezajiem drēbju priekškarīem gandrīz nekad nebija bez viesu. Labu tiesu tādu pievilka Fuchsings, kurš pēc sava stāvokļa un ienākumiem gan varēja apmeklēt labāku restorānu. Bet viņš labprāt pienāca arī pie Pētera. Kad bija viens, tad, protams, tikai uz īsu brīdi. Viņš tad aizgāja aiz letes, ielēja sev tādu šņabi, kādu tas vēlējās: zakuskai paņēma no maizes galda jakts desu, kuru pārgrieza gareniski pušu un pats uz šķīvja spirtā uzcepa. «Percy, trinkst du mit!?» viņš tad Pēteri pa vāciski aicināja. Pēteris pa lielākai daļai nedzēra ... tad viņš dzēra viens pats ... uzvilka pats sev alus pudeli, paņēma papirosus, kādus vēlējās, pats sarēķināja, cik viņam nācās maksāt, un ielika naudu kasē un aizgāja ...</p>
                 <p>Bet dažureiz tas atveda sev līdzi arī citus viesus; tad viņš ar tiem uzturējās ilgāki kabinetā un likās tad sevi apdienēties ... Viņš te pieveda lējēju meistarus no Rozenkranca fabrikas — Veitmani un Zadi, drēbnieku meistaru Lilienfeldu, enkurnieku aldermani Rozi, kuri tad te bieži vien pienāca ... Ieradās šad tad arī Andrejs Spunde un atveda sev līdzi pa tautietim. Balodis no Pārdaugavas atveda sev līdzi fabrikas meistaru P. Hānu, Mārtiņa baznīcas skolotāju Ratminderu, meseri Jāni Zilberfeilu, kurš atkal sev vilka līdzi citus meserus un liģerus, kā Tidemani, Levendi, Reklienu u. c. Dažreiz viņi te sagadījās kopā viss bars, un tad gāja vaļā dzīvas sarunas un iedzeršana pēc kārtas ... Tad arī Pēteris pats</p>
                 <pb/>
                 <p>labprāt gribēja būt viņu pulkā un apkalpojumu uzņēmās Koška, kurš, tiklīdz tam nebija vietas — un tās tam bija tikai ļoti reti — piemita pie Pētera, pārzināja biljarda galdu un palīdzēja pie apkalpošanas. Un to tādēļ, ka ieskatīja Pēteri par savu draugu ... Tad jau, kā sacīts, gāja vaļā dzīvas sarunas, kuras vērsās it dabīgi uz latviešu lietu un biedrības darīšanu ... Tātad Pētera vīnūzis it nemanot izvērtās par vietu, kur sapulcējās visi pirmie Rīgas apzinīgie latvieši, un, ja tie viens otru gribēja satikt, tad vajadzēja atnākt tikai uz tejieni ...</p>
                 <p>Saprotams, ka līdz ar to vairojās lielā mērā Pētera ienākumi un vairojās arī peļņa. Drīzi vien viņa atlikums pie visa brīva iztaisīja 100—150 rubļu mēnesī un pieauga ar katru mēnesi lielāks ... Pēteris to nemaz nebija cerējis. Viņam pret Brikmani bija tīri neomulīgi, it kā viņš tam nodarītu kādu pārestību. Viņš jau nodomāja labprātīgi palielināt nodevu savam principālam, bet pirms par to lietu aprunājās ar Fuchsingu.</p>
                 <p>«Kāpēc tad!» tas viņu aprāja. «Apskati taču savu kontraktu ... Vai pārpalikums pēc tā paliek tev vai Brikmanim?»</p>
                 <p>«Kontrakts gan ...» Pēteris iebilda ... «bet es domāju, ja Brikmanis zinātu, ka man tik daudz atliek, viņš man to nekad nedotu ...»</p>
                 <p>«Protams, ka ne, bet tas tev viņam nav jāsaka,» Fuchsings Pēteri pamācīja. «Tā taču pilnīgi veikala lieta. Tu ne vien strādā, pūlies, bet nes arī risku un tādēļ saņem atlikumu ...»</p>
                 <p>«Jā, jā,» Pēteris iebilda, «bet, ja mēs tā domājam cilvēcīgi, tad jau man ar simts rubļiem mēnesī arī pietiek. Kur es tik daudz naudas likšu?»</p>
                 <p>«Kur Brikmanis viņu liks?» Fuchsings attrauca. «Tad tu nemāki naudu aiznest uz šparkasi? Paglabā vien savu naudu ... gan tā tev būs vajadzīga... Zaldātu gadi arī tev vēl stāv priekšā ...»</p>
                 <p>Tas jau bija tas, kas grauza viņa sirdi un padarīja viņu nemierīgu. Viņam gan liels atspaids bija tas, ka tas savai mātei kā vecākais dēls bija maizes devējs, — sūtīja tai arī patiešām katru mēnesi naudu, — un caur to viņam bija priviliģēts stāvoklis un cerība tikt vaļā ... Bet tikai cerība, jo kara klausības nastas toreiz bija izdalītas citādi. Viņš gan tika ieskaitīts trešā šķirā, bet rekrūšus toreiz nedeva viss apriņķis kopā, tos deva katrs pagasts atsevišķi samērā ar savu dvēseļu skaitu. Maziem pagastiņiem samērā ar savu dvēseļu skaitu bija jādod maz rekrūšu, lieliem pagastiem daudz. Tādēļ tad itin dabīgi puiši, kas rekrūšu gados, izrakstījās no lieliem pagastiem un pierakstījās maziem. Maziem pagastiņiem tādēļ puišu arvien atlika, lieliem pietrūka. Bet parāds bija jāatlīdzina nākošu gadu. Notika bieži, ka parāds iekrājās tik liels, ka bija jāķeras pie otras un pat pie trešās šķiras. Lozes tad nebija jāvelk tā kā tagad, tikai vienu gadu, bet daudzus gadus no vietas — dažreiz pat līdz trīsdesmitam dzīvības gadam. Ja vienu gadu tika vaļā, tad vēl arvienu nevarēja būt drošs, vai otru gadu nenodos. Bērzmuižas ļaudis bija liels pagasts, un puišu tur allaž trūka ... Tādēļ viņš diezin ko būtu devis, ja viņam tie krievu gadi būtu pāri ...</p>
                 <p>Lūk, Marīs vilstošo acu dēļ ... Tagad, kur Pēterim tik labi gāja, Mikumietes atsalums sen jau pret viņu bija atkusis ... Tagad viņa to sauca atkal par «znotiņu» un tā īsti no sirds, jo Marīs tagad sen iesvētīta, liela meita, kuru, jāteic, katru dienu var laist pie vīra ... Tādēļ arī tiklab māte, kā meita, ja vien tām bija kāda darīšana iekšpilsētā, iegriezās labprāt pie Pētera, kurš caur šādu apciemojumu jutās lieliski pagodināts. Viņš nosēdināja tās pie galdiņa aiz letes vai arī kabinetā un pacienāja tās kā nu kuru reizi — dubultķiršu, naļifku, bišofu vai pat sarkano vīnu ... Uzkodai peperkūkas vai konfektes ...</p>
                 <p>Tas tikai tad bija «amizieris» un iztriekšanās... Vecā smaidīja vien un</p>
                 <pb/>
                 <p>skaldīt skaldīja: «Nu, znotiņ, kad atnāksi pie mums ... Marīm tagad mājās klavieres ... Viņa tik smuki māk spēlēt: «Visi putni jau ir klāt, visi tuvi, tāli ...» Stundas ņem ... pie tādas vecas freilienes ... Tēvam prasīju: cik tad dosi Marīm pūrā ... šis saka: piectūkstoši jau būs jādod . ..»</p>
                 <p>Bet jaunie uz viņas vārdiem negrieza ne mazāko vērību ... Marīm acis uz Pētera vien tikpat kā dedzīklas, pat, dzerot vīnu, tā pār glāzes malu uz viņu raudzījās, pārgalvīgi smaidot ... Viņa tikai pastāvīgi ar viņu «neķēties» vien, kā vecā sacīja. Slepus viņa tam svieda vai nu ar korķi, vai papīra gabaliņiem, vai atkal, ja viņš gribēja ņemt kādu priekšmetu, tā steigšus viņam to nogrāba no priekšas, pie kam viņu rokas arvien aizskārās un viena ar otru cīkstojās ... Marīs Pētera pirkstus būtu saspiedusi pavisam plakanus, ja vien būtu spējusi ...</p>
                 <p>Un tad visādas valodas! Grib viņš pudeli vilkt vaļā, viņa ar pieliek savu roku pie velkamā. «Krauklīt kungs, es jums palīdzēšu!» (Kamēr viņa izaugusi jaunkundze, tie atkal «jūsmās».) «Kāpēc jūs purināties, Krauklīt kungs? ...» «Vai jums auksti, Krauklīt kungs?» «Kāpēc jūs tik trūvīgs?» «Vai jums sirds sāp?» «Vai jūs esat iemīlējušies?» «Jaā! ...» «Kāds ir jūsu ideāls, Krauklīt kungs? ...» Un tā vien! Pavisam tukšas valodas ... Pēteris dažreiz pie sevis pārdomāja ... tukši vārdi bez mazākā satura, bet tomēr viņam tik patīkami ar viņas tā noņemties un tenkāties ...</p>
                 <p>Protams, ka arī viņam netrūka mutes pretim dot ... «Jā, es esmu iemīlējies lieliski ... Mans ideāls ir tautu meita ... īsta latvju zeltenīte ...» Un, kad viņš ņēma viņas pirkstus spiest, tad tā aiz sāpēm iekliedzās ... atlaida vaļā, pavisam plakani un balti ... Bet viņam pret sāpēm zāles ... viņš žigli šos pirkstiņus pievilka pie savām lūpām un noskūpstīja. Un patiešām, viņai nesāpēja vairs, tā atkal pārgalvīgi iesmējās, viņam lēni iesita ... un tā amizieris bez gala ...</p>
                 <p>Maizes galda Matilde tādās reizēs bija nelabi uztraukta ... nezināja, kur šauties, ko iesākt, kur palikt ... Lai gan kundes sauca viens šo, otrs to, viņa iedrāza kabinetā ar lupatu, it kā tai te kas jāslauka ...</p>
                 <p>«Kas tev te par darīšanu?!» Pēteris viņu strupi saņēma. «Mums tevis nevajaga ... ir jau viss noslaucīts ...»</p>
                 <p>Viņa spītīgi sacirtās ... negribēja klausīt, slepšus uzmezdama Marīm nāvīgi naidīgu skatienu ...</p>
                 <p>Pēteris savilka uzačus. «Nu, taisies, ka tiec! Ko tu te lien cilvēkam acīs tāda kā lūžņa?! Nomazgājusi labāk muti un izķemmējusi galvu...»</p>
                 <p>Kad viņa vēl nepratās, viņš saķēra to pie rokas un izstūma laukā ...</p>
                 <p>«Kas tad tā tāda ir?» Mikumiete ziņkārīgi jautāja, un trakulīgā Marīs uzreiz tāda klusa ...</p>
                 <p>«Mūsu maizes galdnieces meita,» Pēteris mazcienīgi atmeta ar roku ... «Pie mācības jau varbūt arī iznāktu cilvēks ... bet tā! ... Briesmīgi izlaista, slinka, netīra ... cūka ... Māte gan sit, bet ko tur izsitīsi ...»</p>
                 <p>Mikumiete vērīgām acīm uz Matildi noskatījās ... «Meita jau ir gan ... kā lāva ... ka tikai savu augumu būtu apkopusi ... Kreklis kā zeme, jaka ļēp vien ... Vai ... tas jau gan par kaunu, rādīties tādai priekš tik daudz ļaužu ...»</p>
                 <p>«Matil', vai dzirdi!» Pēteris stingri pavēlēja. «Ej uzkopies ... Nomazgājies un apvelc tīru veļu, tad nāc veikalā ... Citādi jūs abas ar māti aiztriekšu ... Nemaz nav kauna ... iet savēlušās un nopinkojušās ...»</p>
                 <p>Saviebdama seju un it kā slepeni viņu mēdīdama, tā pazuda aiz kādām durvīm ...</p>
                 <p>«Nu, tad sāksim nu iet, meit,» Mikumiete mudināja ... «esam tik lielu laiku notergavojušās ... Nu, znotiņ, kad tad pie mums atnāksiet?»</p>
                 <pb/>
                 <p>«Apmeklējiet gan mūs, Krauklīt kungs!» Marīs glaimi lūdzās ... «Jūs tik ilgi neesat pie mums bijuši ... Jums jāieraksta kaut kas iekš manas klades ...»</p>
                 <p>«Jā, un lai viņa jums ko uzspēlē,» Mikumiete papildināja. «Manu Karlēnu jūs vairs nepazīsiet ... man pāri pa galvu ... Iet tagad ģimnāzijā ... mācās ne tikvien pa vāciski, bet arī franciski ... Tā tik ir valoda ... čumuru čumuriem ... Priri žaku darmavoh ... Kārlēns lasa pa franciskam, ka skan vien ... Mazais Albertelis nu arī ar skubu vien jālaiž skolā ... Nu, atnāciet taču ...»</p>
                 <p>Pēteris nosolījās. Pie tuvākās izdevības, vai nu svētdienas priekšpusdienu vai citu kādu dienu, kad Koška paliks viņa vietā, viņš nokāps pie tām ... Tad vēl pie atvadīšanās viņš mātei nobučoja roku un ar meitu izmainīja zīmīgus skatienus ... un viņas aizgāja ...</p>
                 <p>Viņš patlaban taisījās noņemt no galda paplāti ar tukšajām glāzītēm, kad pie viņa ienāca Matilde ... nomazgājusēs, noķemmējušās ... baltu jaku ...</p>
                 <p>Pēteris īgni saviebās. «Ej, ko tu te pinies pa kājām! Tu zini, ka es to nemīlu.» Bet savā runā viņš apklusa ... Meita kā bilde, skaisti noaugusi, daiļiem ģīmja pantiem, sārtu, baltu seju ... veselīga un spēka pilna ... degdama aiz mīlas ilgām ... Ar labpatiku viņš uz to noraudzījās ... patiešām kairinoša parādība ...</p>
                 <p>Viņa lēni to manīja un iedrebējās ... «Vai pans tagad ar mani mierā?»</p>
                 <p>«Tādai tev arvien vajadzētu būt», viņš apmierināts sacīja pavisām citā balsī... «Tā tu man it labi patīc ... ikvienam patīc, kas ienāk veikalā ...»</p>
                 <p>«Patīku vairāk nekā tā brūnā paņa, kas nāk? ...»</p>
                 <p>Viņa Pēteri ar šo jautājumu pārsteidza, ka tas apjuka un piesarka līdz ausīm tikpat kā biete ...</p>
                 <p>Pēkšņi viņa nometās priekš tā uz ceļiem, sagrāba viņa roku un to apbēra karstiem, kaisliem skūpstiem ...</p>
                 <p>Tā viņa arvien mēdza darīt, un tas taisni bija tas, kas Pēteri no viņas atgrūda ... Kaut viņa jel daudzmaz būtu atturīgāka ... viņam rieba šāda uzmācība ...</p>
                 <p>«Atstāj nost!» viņš to no sevis atgrūda ... «Tu zini, ka es to nemīlu ...» </p>
                 <p>«Bet viņu tu mīli?!» tā izaicinoši iesaucās, un viņas acis kaisli kvēloja... «Viņu, pan ...»</p>
                 <p>«Viņas arī es nemīlu, nevienas es nemīlu!» Pēteris, iedzīts spraugās, meloja ... Bet tad viņš piepeši atjēdzās un iesāka pavisam citā balsī. «Bet kas tev par daļu?! Ko tu gribi? ... Viņu tu neņem mutē, saproti! ... Viņa godīga mātes meita, bet tu padauze ...»</p>
                 <p>Bet viņa nebūt nejutās sadragāta ... Kvēls skatiens tikpat kā nazis iedūrās Pēterim sirdī, un, pārgalvīgi smiedama, viņa uzlēca kājās ... «Redzēju, redzēju ... skatīju savam panam sirdī...» Tam sekoja kaisli, sidrabtīri smiekli ... Prom viņa bija ... atskanēja tikai viņas sajūsminātie traļļi, bet ar tādu temperamentu, tādu daiļskaņu, iekšēju sakustinājumu un mākslas gaumi, ka Pēteris sastindzis uz viņas klausījās, it kā atrazdamies kādā burvības varā ... Tā tas gāja ikvienam, kas viņu dzirdēja ... Vēl iz ķēķa dailēs aizgrābtās skaņas, kas plūda iz viņas nevaldāmās, aizrautās un pārkūsājušās krūts, gaisu tricinādamas, pildīja drūmās kabaka telpas ...</p>
                 <p>Bet drīzi viesi sāka plūst straumēm ... sirēnas vilinājumus pārspēja rupjais krogus troksnis ... Pēterim tik jocīgi ap sirdi ... Mekaniski viņš sniedza viesiem prasīto, steidzīgi lēja šņabus tik veikli un droši, ka ne piliens nepārlija pār malu, vilka alus pudeli citu aiz citas, ka nopaukšķēja vien un zili dūmi nokūpēja gaisā ... naudu ātri saņēma un izdeva, tik droši, ka ne kapeikas ne vairāk, ne mazāk, bet</p>
                 <pb/>
                 <p>galvā pavisam citas domas ... «Ja viņa piestātu pie teatra, tā būtu liela māksleniece ...»</p>
                 <p>Matilde patiešām bija apdāvināta ... viņas gaitā daudz cēluma un cienības. Ja tā gribēja reiz uzcirsties, tad arī uztaisījās par tādu dāmu, ka dažai labai smalkai dāmai bija jāiet priekš viņas gulēt ... Viņa prata ģērbties ar garšu ...</p>
                 <p>Viņas māte, maizes sieva, bija pārlatvojusēs leitiete ... kas tēvs bija, to viņa nezināja ... Laikam katrā ziņā kāds no augstākas kārtas, kas kādā vājā brīdī bija sevi aizmirsies un noslīcis par dziļu savas kalponītes apkampienos ... Vismaz māte tā reiz izsacījās ... Matilde tātad bija karstas mīlestības bērns, un viņas asinīs vienojies žamaišu kaislīgais romantisms ar kāda dzimuša patricieša vai nobiļa eleganci un pārgalvīgo nolaidību.</p>
                 <p>Un viņa ziedojās pate tālāk mīlestībai, kad uzcirtās un izgāja, tad dienām nenāca mājās, tika redzēta kopā ar svešiem vīriešiem un dažreiz ļoti smalkiem kungiem. Viņa laikam piekopa mīlestību kā zaru veikalu. Jo «štātes», lai gan viņa to nekopa un nesaudzēja, viņai bija vairāk nekā dažai labai ... Cik māte viņai spēja piedot ... un kur viņa to citādi varēja ņemt, ja ne tā ... Viņa nebija vairs godīga meita, un tas Pēterim grauza visvairāk ... Tādēļ viņa velti ubagojās pēc viņa mīlestības un skūpstu vietā dabūja tikai duņķus ...</p>
                 <p>Bet atraidīta un apsmādēta mīlestība, tā kvēlo vēl jo karstāk ... Viņa Pēterī nāvīgi iemīlējusies un nedomāja rimties, kamēr savu mērķi sasniegusi ...</p>
                 <p>Viņa to sen jau būtu pavedusi, bet Pēterim tanī ziņā bija dzelžu raksturs ... Šādas vilstošas kārdināšanas viņš pārspēja kā vīrs. Fuchsings, kurš par viņu visādi gādāja, tikpat kā vecākais brālis, rūpējās arī par to, lai Pēteris iepazītos ar tām lielpilsētas vietām, kuras sauc par Zodomu un Gomoru ... «Kultūras cilvēkam,» viņš sacīja, «vajag visu zināt ...»</p>
                 <p>Pēteris arī turēja līdzi ... Viņš negribēja būt kāds «lūzis» un «memmes dēliņš», kas, sargādamies no visiem tādiem vilinājumiem, iebēg aizkrāsnē. Viņš tiem droši grieza krūtis pretim. Bet tālāk viņš negāja kā līdz zināmai robežai. Viņš dzēra līdzi, izmaksāja, jokoja, dejoja, bet dabūt viņu dziļāk šo māju noslēpumos, kaut kur «sānis» vai «trepēm augšā», bija velti! ...</p>
                 <p>Par sevi pašu Pēteris ar savu likteni bija pilnīgi uz miera. Gan tie sievieši viņam drusciņ mācās virsū, bet citādi tas bija spirgts un vesels, un naudas tam arī netrūka. Principāls viņam parādīja tādu cienību kā vēl nevienam priekš viņa ... nerunāja ne vairs par cilvēka «krietnumu», ne «godīgumu», paņēma savu naudu, sadzēra kopā trīs konjakus un ar to beigts! Un, kas tas labākais, viņam bija draugi! ... Ja cilvēkam ir draugi, tad viņš nekad nevar krist. Fuchsings, Koška, Mārcis, Didžis, Andrejs, — un visi tie labie cilvēki, — visi viņi krita par viņa interesēm ...</p>
                 <p>Bet, kad tas iedomājās par savas tautas likteni, tad te vēl tikpat kā nekas nebija sasniegts, un tas viņam ļoti sāpēja sirdī! Nekas nebija grozījies uz labo pusi ... mērķis tālāk kā jebkad. Tā pate morāliskā beztiesība, tā pate latviešu nicināšana visapkārt ... kas cik necik jau kas bija vai pie kā bija ticis, tas latvietis vairs negribēja būt. Dažs labs pret savu gribu bija spiests noliegt savu tautību, un pats pie sevis viņš sarka vien, ka pats dažu labu reizi bija klusējis par to, ka ir latvietis ... Un arī nekādas cerības uz labāku izredzi. Neviens jau nekā negribēja darīt ... Kamēr viņš zaudējis visuzticamāko no saviem draugiem un</p>
                 <pb/>
                 <p>visdedzīgāko no tautiešiem, viss apstājies uz vietas ... Lauris bija tas uguns, kas visiem iedvesa dedzību un sparu, kurš uzpurināja no jauna ikvienu, kas daudzmaz gribēja gurt! Pašus šaubīgākos un bailīgākos viņš vilka sev līdzi uz mērķi ... Nu viņa vairs nav starp tiem ... visa darbība uz reizi apklususi, un visi miegaini un apkusuši! Domā vairs tikai par sevi un ne vairs par vispārējo tautas lietu ...</p>
                 <p>Ai, ka viņš būtu še, viņa Lauris, un redzētu, kā viņam tagad iet! ... Nu jau vairāk gadi, kamēr tas izsūtīts, uz kurieni, to Pēteris nezināja. Viņa sievai, kā tas jau zināms, tas pirmajā laikā nedrīkstēja acīs rādīties. Tad viņu pašu pienākums Brikmaņa vīnūzī piesēja tik cieši pie letes, ka ne soli nevarēja no mājas iziet. Vēlāk, nācis pie elpas un jaudas, tad gan viņš nodomāja Annu uzmeklēt un pabalstīt ... jo, kad jau viņa teica, ka caur viņa vainu, tad ko tad darīs! — Bet viņas nevarēja sadzīt. Gan viņa vēl kādu laiku darbnīcu esot turējusi, bet tad atdevusi un aizgājusi projām, uz kurieni, tas nezināms. Žēl viņam ļoti! Varbūt ka tā kāvās ar galējo trūkumu un nabadzību? ... Varbūt ka viņa aizgājusi arī pakaļ savam vīram izsūtīšanā? ...</p>
                 <p>Dažreiz viņš tik ļauns, tik ļauns uz Lauri! Vai tas viņam nevarēja rakstīt?! Jel kādas pāra rindiņas! Viņš taču varēja iedomāties, ka, ja Pēterim kas ir, tas gatavs dalīt puskumosu ... Bet pašam viņam vajadzēja atzīt, ka ļaunojas velti! ... Kas tad Laurim deva zināt, ka viņš ir komijs Brikmaņa vīnūzī? Tad viņš jau sen būtu atrakstījis ... Bet kur tad toreiz bija viņa adrese? Vērmaņa parkā zem krūma, kur tas toreiz bija nakti pavadījis ...</p>
                 <p>Tu brīnums, — it visi dabūjuši atvēli atgriezties no izsūtīšanas ... Biezbārzdis mājā, Dīriķis esot ieradies ... Tikai no viņa nekādas vēsts! Vai tad viņš lielāks grēcinieks kā tie citi? ...</p>
                 <p>Nē, nē, viņi, kas te mājās, arī ilgāki nedrīkst snaust ... tiem kaut kas jādara priekš kopējās lietas. Citādi viņi nebūtu Laura piemiņas cienīgi ... Un tādēļ viņa pirmais apciemojums Mikumiem bija veltīts, starp citu, priekš tam, lai atjaunotu vecos sakarus un pievestu tos no jauna pārējam draugu pulciņam.</p>
                 <p>Mikumi dzīvoja diezgan smalki, kā vieni kungi ... apdzīvoja kādas piecas sešas istabas. Viņiem bija pat salons ar mīkstām grīdsegām un polstētām mēbelēm, visādām bildēm, «nipzachēm» un albumiem. Tur atradās arī Marīs klavieres ... Pēterim bija viņas smalki jāapskata. Marīs uz tām parādīja savu mākslu, ko bija no vecās «freilenes» iemācījusēs, uzspēlēja tekoši šļumerpolku, skaitīdama taktu: «vien un div' un trīs un četr un ...» Viņa pat uzdziedāja kādu dziesmiņu klavieru pavadībā ...</p>
                 <p>To viņai nevajadzēja darīt! Pēterim negribot viņas balsu un dziedāšanu vajadzēja salīdzināt ar Matildes «traļiem», no kuriem tas šķita dzirdot tikai karīkatūru. Nebūtu viņš tik pārāk dziļi ieskatījies Marīs tumšajās, vilstošās acīs, viņas dziedāšana tai būtu nākusi par ļaunu! Bet nu, — viņš apsvēra, arī citas viņas labās īpašības, kuru Matildei pavisam trūka, un viņai to piedeva, pie sevis nodomādams: «nevar taču dzīvot no tādas dziedāšanas vien ...»</p>
                 <p>Viņam vajadzēja apskatīt arī plašo ēdamo istabu ar niedru pītiem krēsliem ... Vecajiem bija sava guļamā istaba, zēniem sava, Marīm atkal sava. Tad vēl māte lika, lai Kārlis viņam izrāda savas grāmatas ... To bija liela paka ... Lai palasa viņam priekšā ko par «franciskam» ... Tas tad arī lasīja, kā bērtin ber! Pēteris nu gan no tam neko nesaprata un nevarēja arī spriest, bet tik daudz tas varēja nojaust, ka Kārlis ir cītīgs zēns un ļoti čakli mācās. Mācās tā, ka tas gandrīz viņam ķeras pie veselības. Jo pastāvīgi tas bubināja, skatīdamies savās grāmatās, un no tām neatstāja. It kā viņam cita pasaule vairs nemaz nebūtu! ...</p>
                 <p>Mirdzošām un lepnām acīm māte viņu uzlūkoja. «Mans dēls jau mācās! ...</p>
                 <pb/>
                 <p>Nu, neuzturēsim jau arī viņu ... Ved, meit, ciemiņu uz savu istabu un patriecieties tur ... es tamēr paraudzīšu cieņu . ..»</p>
                 <p>Viņi aizgāja turpu. Marīs parādīja viņam savu albumu, kurā visi viņas paziņas un draudzenes bija ierakstījuši pa pantiņam ... Viņam arī vajadzēja ierakstīt savu, un, tā kā cita nozīmīgāka nezināja, tad ierakstīja tur pantiņu: «Kad atnāks latviešiem tie laiki, ko tagad citas tautas redz ...»</p>
                 <p>Bet mazais Albertiņš arī bija starp viņiem. Marīm par lielu nepatikšanu, jo traucēja viņu amizieri ... Viņš Pēterim taisījās par lielu draugu, sēdēja viņam klēpī un gribēja rotaļāties ar tā pulksteņa ķēdi. Marīs tādēļ aizmānīja viņu ar viltu projām, sacīdama, ka māte tam došot peperkokus.</p>
                 <p>Lētticīgais klausīja arī... viņi tagad palika vieni ... Trieca un jokoja, kā jau parasts. Marīs uzsāka savu aiztikšanu un trakošanu, un Pēteris nepalika parādā. Tā jārēdamies, tie abi iekrita gultā ... Toreiz tas nebija nekas ļauns. Latviešu jaunībai vēl nebija pazīstamas grāmatas par smalku uzvešanos. Pat saviesībās visu ļaužu klātbūtnē puisis ar patīkamu meitu, mīļi saķērušies, valstījās pa gultu, un neviens tur neatrada nekā piedauzīga. Neba nu Pēteris ar Marī citādi ... vai nu jārēdamies tie gultai ceļu grieza ... Pēteris pat, savu meiču tajā iesviedis, lauzās viņu nobučot.</p>
                 <p>Marīs pretojās visiem spēkiem. «To tik ne... to tik vien ne!» Vai nu no tiesas, vai izlikdamās, kas to lai zin? Lai izvestu savu nodomu, Pēterim vajadzēja sagrābt viņu vēl ciešāki un piespiest pie krūts vēl stiprāki ... Nolaupītais skūpsts, kurš dedzīgi uz viņas lūpām tika spiests, arī tikpat dedzīgi tika atbildēts un izvērtās beidzot tik karsts un lipīgs, ka viņiem abiem sirds vai kusa ...</p>
                 <p>Ar to viņiem pietika ... Tie zināja tagad, kas tie viens otram, ka mīl viens otru tik karsti un neizsakāmi un ka pieder viens otram visu mūžu ... Ne vārdiņa viņi par to viens otram nebija bilduši, un tas jau arī būtu bijis lieki. «Mīļais Pēter, laid mani augšā,» ar to bija izteikts viss, uz ko viņš atbildēja: «upā! ...»</p>
                 <p>«Bērni, nāciet nu pusdienā!» māte iz ēdamistabas aicināja. Tēvs arī bija atnācis.</p>
                 <p>Tie ātri noslaucīja savus piesārtušos vaigus un sakārtoja savas frizūras. «Iesim, Krauklīt kungs, lūdzu!» viņa to, citiem dzirdot, mudināja, itin kā viņa tam būtu pavisam sveša un it nekas nebūtu noticis. Pat māte, kurai tik laba izmaņa, nevarēja ne iedomāties, kas viņiem aiz ādas ...</p>
                 <p>Mikums pats arī par viņa apciemojumu bija ļoti priecīgs un spieda tam sirsnīgi roku ... «Ilgi neesam redzējušies ... kā tad nu laba iet? Nu, sēdīsim, sēdīsim klāt ...»</p>
                 <p>Viņi piesēdās pie galda, pie kam Mikumiete jau pasteidzās uzlikt Pēterim uz šķīvja tos labākos kumosiņus ... Tā te tāda cisciņa, tas būs labs ... te tāds krūšu gabaliņš ...</p>
                 <p>«Paldies, mam, paldies.» Pēteris tencināja. «Vai, ne tik daudz ...»</p>
                 <p>«Vai, mam, lai Krauklīša kungs ņem pats, kas tam tīk!» Marīs māti pamācīja ... «Pilsētā jau nav tāda mode ...»</p>
                 <p>«Lai nu, lai, meit, es vēl pa to pašu lauku modi ... Ēdiet nu, radiņi ... nekaunieties ...»</p>
                 <p>Pēteris divreiz nelikās sacīt ... ēdiens iztaisīts, ka vai pats lien dibenā. Arī citi tāpat, tā ka kādu brīdi atskanēja tikai nažu un dakšiņu klaudzēšana.</p>
                 <p>«Tā teic, ka mums esot atkal jauns ģenerālgubernators?» Mikums beidzot ieminējās. «Diezin vai nu būs labāki ...»</p>
                 <p>«Varbūt ka kungiem būs labāki,» pate attrauca, «mums, latviešu cilvēkiem, tur vienalga, vai tas ir šāds vai tāds ...»</p>
                 <pb/>
                 <p>«Būs gan labāki, mums tikai pašiem vajag censties,» Pēteris, ticis pie vārda, piebilda. «Bet, ja mēs savas tiesības nemeklēsim, mums tās neviens nedos ...» </p>
                 <p>«Tu domā, ka mums vajaga tās biedrības ...» Mikums papildināja. </p>
                 <p>«Es tā domāju,» Pēteris atbildēja.</p>
                 <p>Iestājās brīdi klusums. Mikumietei, kā rādījās, bija kas uz sirdi, ar ko viņa negribēja nākt laukā. Viņa reižu reizēm ieklepojās, tad ieminējās:</p>
                 <p>«Nevajag trakot, nevajag trakot! Ka neiziet tāpat ka Laurim ... Saņēma cieti un izputināja pavisam ... Un kas tad mums, znotiņ, tur jāsitas zemē priekš pasaules! ... Lai pasaule pate par sevi zin ...»</p>
                 <p>«Bet, ja neviens nekustēsim,» Pēteris iesilis attrauca, «tad tas tā paliks mūžīgi un latvieši pie savām tiesībām netiks ...»</p>
                 <p>«Lai netiek!» māte sacīja. «Vai tad mēs tagad nedzīvojam? ... Tāpat dzīvojam ... Mums, paldies dievam, sava maizīte ir ... lai tie meklējas, kam tās nav ...»</p>
                 <p>Pēteris, dziļi piesarcis, nolūkojās uz savu šķīvi ... «Bet, ja visi tā domās, kas tad rūpēsies par tautas lietu ... Tas te nav pēc maizes ... vienalga, bagāts vai nabags, mums visiem vajag kopā turēties ... Tiem, kuriem kas ir, taisni tiem vajag stāties priekšgalā un vest tautu pie apziņas ... ja tie nedarīs, kas tad lai to dara? ...»</p>
                 <p>«Krauklīša kungam taisnība!» Marīs gāja Pēterim palīgā, «ja vāciešiem, krieviem un citām tautām ir savas biedrības tad mums, latviešiem, arī vajag savas ...»</p>
                 <p>Par šo morālisko pabalstu Pēteris viņai uzmeta siltu, pateicīgu skatienu. Bet māte vēl arvien nebija pārliecināta, «jā, jā,» viņa sacīja, «bet vēl neviens no biedrībām nav paēdis! Katram jāzin taču pirms par sevi un tad tikai par pasauli ... Ja noņems krievos, vai tad biedrība glābs? Āre, par to vajadzētu parūpēties ... Kā tad stāv ar tiem zaldātiem?»</p>
                 <p>«Nu, kā stāv,» Pēteris atbildēja, «mātei par maizes devēju jau norakstīts esmu ... pirmā šķirā neesmu. Ja jau tikai puišu nav pārāk liels trūkums, tad jau gan ceru izkulties ...»</p>
                 <p>Priekš Mikumietes tas bija par maz. «Vajadzētu drusciņ «pamakarēties», jau iepriekš nodrošināties,» viņa pamācīja. «Ar naudu var daudz ko izdarīt ... Vajadzēja jau agrāk no pagasta izrakstīties un ierakstīties kādā citā biedrībā ... Āre, tepat Mangaļos jau esot tāda. Simts rubļu tikai jāiemaksā ... ja tevi nodod, biedrība izpērk, tu esi bez bēdu! ... Var arī pačakarēties pie ārstiem. Iedod viņam kādu simtu, pāri simtu, viņš tevi pataisa par slimu, izraksta tev tādu liecību, un tu esi cauri ...»</p>
                 <p>«Jā, jā, ar naudu var visu!» Mikums piebalsoja. «Bet mūsu pagastā jau tā arī tika cauri: tika norakstīts par saimnieku vai atkal ieprecējās kādās mājās par saimnieku... Bija viens brālis no lozēm cauri, rakstīja par saimnieku atkal otru ... Bet dažreiz šis, kā norakstīts par saimnieku, mājas otram atpakaļ vairs nedod ... Cits atkal apprecēja kādu vienīgo meitu, tika norakstīts mātei par maizes devēju un bija vaļā ... Katrs jau taisās un makarējas, kā viņš var ...»</p>
                 <p>Pieri savilcis, Pēteris visu to noklausījās. «Es tur makarēties neko negribu,» viņš beidzot atbildēja ... «Nu, labi ... es izmakarēšos, ar naudu aizsmērēšu acis, bet kas tad aizies manā vietā ... Tāds pats latvietis, mans tautas brālis! ... Un tādam, kam pavisam nav naudas, tam zaldātos vēl grūtāki. Bet tā ... lai iet pēc likuma ... Ja man loze kritīs un man tomēr jāiet, tad jau vienalga: vai es eju vai cits aiziet ...»</p>
                 <p>Par šādu lielu toleranci pat Marīs uztraucās, ko varēja redzēt no sārtiem plankumiem viņas vaigā ... Bet māte pavisam aizskarta. «Kā tā nu var runāt! Zaldātu</p>
                 <pb/>
                 <p>gadi nav vis nekādi prieka gadi ... Kas no viņiem var tikt vaļā un to nedara, tas gan grēku pelnījis ...»</p>
                 <p>«Bet vienam jau tā kā tā jāaiziet,» Pēteris atvainojās ... «Kādu grēku tad tas pelnījis? ... Vai tad nu noraus kaklu, ja zaldātos nodos ... pārnāks jau atkal reiz mājās ...»</p>
                 <p>«Jā, jā, taisnība!» Mikums galu galā piebalsoja. «Ko nu, siev ... cik tad nu tie gadi ilgi? Agrāk, kad bija jādien divdesmit pieci gadi, tad tas bija citādi. Bet tagad ... neesi vēl labi apskatījies, jau mājā atkal ... Jā, jā, par to tautas lietu ... nu, kas tur liels — dibinās ar to biedrību ... Es skatos uz to, ko tā augstā valdīšana saka ... ja viņa atļauj, es turu līdz ...»</p>
                 <p>«Ja tas pēc likuma, kādēļ tad viņa neatļaus,» Pēteris attrauca. «Iesniegsim lūgumu rakstu, pieliksim klāt statutes ... tad jau mēs redzēsim. Sanāksim visi kopā pie manis ... cieti norunāsim. Bet mums taču vienreiz tai lietā kas jādara ...»</p>
                 <p>«Nu, zināms,» Mikums piebilda. «Mums pašiem tos soļus vajag spert ... kas tad cits priekš mums ies ... Nu labi, labi, padod man tikai ziņu ... es būšu ...»</p>
                 <p>Sarunas neveda pie tāda gala iznākuma, kādu Mikumiete vēlējās ... It kā aizvainota viņa klusēja, un tādēļ valodas arī bija diezgan nospiestas un grozījās ap ikdienējām lietām, kā laiku un tamlīdz ... Kad nu arī Mikumam pēc maltītes vajadzēja iet atpakaļ uz veikalu, tad arī Pēteris atvadījās un taisījās uz iešanu ...</p>
                 <p>Māte tad nu gan rādīja atkal laipnu vaigu un lūdza Pēteri, lai tas atnāk atkal! Marīs pat teicās, ka tai Iekšrīgā darīšana, un tā viņi varēja iet uz turieni reizā ... Pēterim tas, protams, bija ļoti tīkami ...</p>
                 <p>Marīs iedama bija tāda klusa un nopietna ... pārdomāja visu, kas runāts ... netrakoja ne ar valodu, ne ar darbiem ...</p>
                 <p>«Pēter, es nesaprotu,» viņa beidzot ieminējās. «Tu gribi dibināt tādu latviešu biedrību ... Vai tad mums, sievietēm, arī tur būtu kāda darīšana? Vai arī mēs priekš tās tautas varam ko darīt, dzirdi?»</p>
                 <p>«Jums, sievietēm, taisni liela loma!» Pēteris attrauca. «Jums vajag būt īstām latvietēm un gādāt, ka jūsu bērni uzaug par latviešiem. Tas ir nepareizi, ka mēs vietā un nevietā pļurkšķam pa vāciski ... Pa latviski mums visur vajag runāt ... bodēs un magazinās prasīt pa latviski: dodiet man to un to! Baznīcā iet latviešu dievkalpošanā. Atklātās vietās, viesnīcās runāt un prasīt tikai pa latviski ...»</p>
                 <p>«Jā, bet, ja labas drēbes mugurā, kā tur lai runā pa latviski?!» Marīs iebilda. «Noturēs tevi vēl par prastu ...»</p>
                 <p>«Taisni tādēļ vajag runāt pa latviski!» Pēteris pastāvēja ... «Lai tie kundziņi tad redz, ka latvieši nav tik vien kā kužas un prasti ļaudis ... Ja mums, latviešiem, pašiem būs savi mācīti vīri un savas smalkas dāmas, tad it visi sajutīs pret mums cienību! Bet tā viņi domā: ko tie, prasti bauri ...»</p>
                 <p>«Esmu kādreiz mēģinājusi magazinās prasīt pa latviski,» Marīs turpināja, «bet tad uz tevi skatās kā uz kāda brīnuma zvēru ... Dažā vietā nemaz neatbild ... Dažā iegrūž sliktu preci ...»</p>
                 <p>«Uz to nevajag skatīties! Mums ir jāpaliek pie sava un pašiem ar apziņu jāatzīstas, ka esam latvieši. Kādēļ par mums, latviešiem, var smieties, ka mēs runājam pa latviski? Tad jau var smieties arī par ozolu, ka tam ir ozola lapas, par lakstīgalu, ka tai lakstīgalas dziesmas un ne papagaiļa ... Un tādēļ katrai latviešu sievietei vajaga iet ar labu priekšzīmi pa priekšu. Tikai tādu es varu mīlēt un cienīt ... Ja es kādreiz ņemšu sievu, es precēšu tikai īstu latvieti.»</p>
                 <p>Marīs, klusu saprazdamās, spieda viņam roku ... cieši jo cieši, un viņš spieda pretim ... «Pēter, zini ... es tagad citādi nerunāšu kā tikai pa latviski un latviski ...»</p>
                 <pb/>
                 <p>«Tas ir labi, Marī, tā tu man patīc! Es tevi arī cienīšu kā īstu tautieti ...»</p>
                 <p>Kad viņi bija sasnieguši Vērmaņa parku, viņš ieminējās: «Vai zini ko, iztaisīsim labu joku! Iesim, nosēdīsimies uz lielā paviljona un prasīsim pa latviski, lai mums dod ko iedzert ...»</p>
                 <p>Runāts, darīts ... Tie uzgāja augšām, apsēdās pie kāda apklāta galdiņa, un Pēteris pamāja ar roku sulainim. Tas bija drīz klāt, — zalvjeti padusē, paklanījās: «Womit kann ich dienen?»</p>
                 <p>«Atnesiet man zeideli alus un glāzi sarkanā vīna!» Pēteris apzinīgi pavēlēja ... «Bet žigli! ...»</p>
                 <p>Bet sulainis palika stāvot kā stabs ... «Wie mein' Sie? Glas Bier unt Wein ...»</p>
                 <p>No viņa norautās galotnes vien jau varēja redzēt, ka tas ir skaidrs latviešu cilvēks, tikai negribēja saprast pa latviski ...</p>
                 <p>«Zeideli alus un glāzi sarkanvīna,» Pēteris vēlreiz atkārtoja. «Vai jūs saprotat pa latviski? ...»</p>
                 <p>Sulainis viņu lielām acīm uzlūkoja, tad aizgāja un nenāca vairs atpakaļ ...</p>
                 <p>Pēteris gaidīja un gaidīja, bet, kad nesagaidīja, tad sita ar savu nūju pa galdu, ka skan vien ... «St ... st! Kelner, hierher ... Kelner!»</p>
                 <p>Kā pa vāciski sauc, tā viņi nāk ... Piesteidzās otris un tāpat ar kalpīgu vaigu gaidīja uz viņa pavēlēm ...</p>
                 <p>«Zeideli alus un glāzi sarkanvīna ... jau reizi teicu ...» Pēteris atkārtoja pa latviski ... «Nu, pasteidzieties reiz! ...»</p>
                 <p>«Sprechen Sie deutsch ... ich versteh' nicht lettisch ...» sulainis atbildēja.</p>
                 <p>«Es maksāšu pa latviski un tādēļ arī gribu dzert pa latviski,» Pēteris vēlreiz paskaidroja. «Zeideli alus es gribu un glāzi sarkanvīna.»</p>
                 <p>Sulainis noraustīja kamiešus, aizgāja tālāk uz otru stūri un apstājās. Ja Pēteris nemaldījās, tad tas bija Kurmingks.</p>
                 <p>Pēteris nu no visas tiesas sāka palikt ļauns un sita ar savu nūju pa galdu, ka skan vien ... «Ē sulain, šurpu, sulain! ...»</p>
                 <p>Visa publika sāka tapt uz viņiem vērīga, bet sulaiņi, sabāzuši galvas kopā, smīnēja un nenāca neviens šurp ...</p>
                 <p>Pēteris, cilvēks, gribēja vai pārskaisties ... viņš sāka ālēties un kliegt ... «Ķelner, piķis un zēvele! Vai apkalpošanas te nemaz nav?! ... Vai te par savu naudu jālūdzas? ... Ķelner, šurpu ... ķelne—ē—r! ...»</p>
                 <p>Bet nevienu dabūt tuvumā! Beidzot kāds vecs vecis ar sirmu bakanbārzdu un ļoti perfidu seju iznāca no citu pulka un, jokaini smīnēdams, viņam tuvojās. «Jūs alu vēlaties, draugs,» tas sacīja skaidrā latviešu valodā ... «Lūgtu, aizejiet tur uz mazo paviljonu ... jums tur iedos ...»</p>
                 <p>Mazais paviljons bija priekš prastiem ļaudīm, bet arī tur ne labprāt runāja pa latviski ...</p>
                 <p>«Es pateicos!» Pēteris atkliedza, jo viņš saprata it labi, ko vecais ķelneris ar to gribēja teikt ... «Es neesmu nekāds fūrmanis! Es gribu dzert te pie apklāta galda ... es varu to samaksāt, vai saprotat . ..»</p>
                 <p>«Jā, jā, bet šī vieta ir tikai priekš kungiem, draugs,» sulainis aizrādīja.</p>
                 <p>«Taā!» Pēteris uzstājās. «Kas es esmu? Par ko jūs mani ieskatāt? Vai jūs domājat, ka man naudas nav?!» Viņš izvilka no krūšu kabatas savu resno deņķelbuku un atrāva to uz galda vaļā ... Papīra naudas kā biezs ... pat vairāki simtnieki ... «Ko jūs uzdrošinājāties? Kas es jums par draugu? Kur mēs cūkas esam kopā ganījuši? ... Es esmu kungs, un jūs esat ķelneris, saprotiet to! Es jūs samaksāju, un jums vajag mani apkalpot . ..»</p>
                 <pb/>
                 <p>Marīs smaidīja vien par Pētera «griezīgo» uzstāšanos, un vecis samazgātu galvu atvilkās atpakaļ pie citiem. Perfidais smīns viņa vaigā bija nozudis, un tai vietā bija lasāma apbrīnošana, gan visvairāk pret Pētera biezo naudas maku. Arī citiem ķelneriem tas ļoti imponēja, mutes ieplētuši, tie noraudzījās šurpu ... «Hat aber Geld wie Mist!» Bet kustēties tomēr neviens nekustējās. Vai nu tiem bija dotas tādas pavēles, vai arī paši nesamanīja, ko darīt ...</p>
                 <p>Pēteris klapēja un trokšņoja vēl arvien tālāk ...</p>
                 <p>«Saimnieks ... kur ir saimnieks! ... Atsauciet man saimnieku! Es neiešu projām, kamēr nebūšu dabūjis par savu naudu, ko paģēru ...»</p>
                 <p>Apkārtējā publika, kas visa bija vai nu vācieši, vai «kaunīgie» latvieši, tikai tagad īsti noskārta, ap ko lieta grozās. Vairāki kungi bija ļoti uztraukti par tādu Pētera uzstāšanos. Te, uz lielā paviljona, viņš iedrošinājās runāt pa latviski un gribēja pat vēl godīgiem ķelneriem uzspiest šo bauru valodu. Kā latvietis te vēl vispār drīkstēja ierasties ... Tādēļ bija dzirdamas visādas aizskartas piezīmes ... «Abführen lassen!» ... «Dummes Volk!» «Wo steckt denn eigentlich der Krampf?» «Aha, ein junglettischer Agitator ...»</p>
                 <p>Beidzot atskrēja elsdams pūzdams arī pats dārza nomnieks Ertaks ... glauns kungs ar šķeltu bārzdu. Vācieši viņu ļoti lielīja kā laipnu un viesmīlīgu nama tēvu. Bet tagad tas pavisam uzbudināts un nosvīdis ...</p>
                 <p>«Um Gotttes willen, was wollen Sie eigentlich,» tas, apspiezdams savu uzbudinājumu, Pēteri mierinādams uzrunāja ... «Verstehen Sie kein deutsch? ... Verlangen Sie auf deutsch, und man wird Ihnen schon verabfolgen.» (No dieva puses, ko jūs īsti gribat? Vai jūs vāciski neprotat? Paģēriet pa vāciski, un gan tad jums dos ...)</p>
                 <p>«Es protu gan vāciski, Ertak kungs, tikpat labi, kā jūs protat latviski,» Pēteris, neievērodams viņa aizrādījumu, atbildēja skaidrā latviešu valodā. «Bet tā ir mana darīšana, kādā valodā es runāju un saucu ... Jūs taču esat prātīgs vīrs, Ertak kungs, nu, sakiet, kā tāda lieta var būt! Ja es pa latviski varu samaksāt, tad taču man tiesība arī pa latviski saukt . ..»</p>
                 <p>«Ja, ja, ich verstehe Sie!» Ertaks atbildēja. «Was verlangten Sie! Schnaps ... Bier? ... Ein Seidel Bier und ein Glas Wein ... Kelner, bringen Sie sofort ...»</p>
                 <p>Ķelneris lēkšus taisījās izpildīt sava kunga pavēli, bet Pēteris atcirta ... «Nē, nē, nepūlieties velti! Es neņemšu pretim ne piles, kamēr nebūsiet mani apkalpojuši tanī valodā, kurā es pavēlu ... Ja jūs būtu ārzemnieks un nesaprastu pa latviski, tad es labprāt runātu ar jums pa vāciski ... Bet jūs esat tāds pat latviešu cilvēks kā es, bet kaunaties no savas tautības un lienat vācu ādā. Tas nav godīgi un arī veikala ziņā jums pašiem nāk par ļaunu. Es negribu nekā ...»</p>
                 <p>«Soo!» Ertaks viņu lielām acīm uzlūkoja ... «Dann brauchen Sie nichts ... vvollen nur krakehlen ... Ich bitte sehr! ... Gehen Sie doch, wo Sie lettisch bekommen konnen ...» (Taā! Jums tātad nekā nevajag... gribat tikai kasīties. Es ļoti lūdzu! Ejiet jel tur, kur varat dabūt pa latviski.)</p>
                 <p>«Nu, pats par sevi saprotams, Ertak kungs,» Pēteris atbildēja. «Vai tad jūs patiešām domājat, ka mēs tik ļoti pēc tā jūsu alus un vīna esam izslāpuši?! Par naudu taču tādas mantas it visur var dabūt ... Kamēr še pie jums notiek tāda cūcība, tāda nodevība pret latviešu tautu, tamēr mēs ne kājas vairs nespersim uz jūsu verandas un mūsu draugi un pazīstami arī ne ... Lūdzu, cienītā jaunkundze ... iesim! ...»</p>
                 <p>«Soo!»</p>
                 <p>«Jā!»</p>
                 <pb/>
                 <p>Palocīdamies kā īsts kavalieris, viņš piedāvāja Marīm savu elkoni, un arī viņa savā gaitā bija lepna un stīva, tikpat kā uz drātīm vērta ... Tā viņi, lepni galvas pacēluši, aizgāja ...</p>
                 <p>«Was ist da, was gab es da?» Ertaka pazīstamie viņu apstāja ... «Ach, vwas macht man!» tas paraustīja plecus. «Der junge Mensch scheint mir verschroben zu sein! ...» (Kas tur ir, kas tur bija? — Ak, ko lai dara? Tas jaunais cilvēks, man liekas, ir pārskrūvēts ...)</p>
                 <p>Turpretim uzbudinātā publika ne tik drīzi apmierinājās ... Kungi vēl ilgi dzīvi sarunājās, un dāmas raustīja kamiešus ... «Tie bauri un latvieši jau traki palikuši!» kāds vecs kungs norūca bārzdā ... «Pat uz lielā paviljona viņi grib sēsties mums līdzi. Tas nāk no tām lielām brīvībām, kas viņiem tiek dotas ... Dzimtbūšanas laikos tādas lietas nepavisam nebūtu iespējamas . ..»</p>
                 <p>Patiešām ne! ...</p>
                 <p>Pēteris ar Marī, ne vārda nerunādami, gāja uz priekšu. Lai gan tie bija rīkojušies pilnīgi ar apziņu un pēc sirdsapziņas, tad tomēr tie jutās iekšēji tikpat kā nopliķēti. Viņi taču ar savu labu nodomu nekā nebija panākuši ...</p>
                 <p>«Bet tu gan viņiem sadevi it visiem krietni!» Marīs beidzot ieminējās.</p>
                 <p>«Es pats esmu bijis ķelneris ... es zinu, kā tās lietas dara,» Pēteris atbildēja. «Tad jau nebūtu vērts, ja es neprastu citus ķelnerus iztirdīt ... Bet tāda izturēšanās no viņu puses ... Tā ir vairāk kā nekaunība ... tā ir nelietība ...»</p>
                 <p>Pēdīgi viņi atsveicinājās un izšķīrās. Marīs aizgāja savās darīšanās, un Pēteris atpakaļ uz savu veikalu ...</p>
                 <p>Viņš nevarēja un nevarēja norīt šo rūgto kumosu ... Mājās pārnācis, tas atrada priekšā Fuchsingu ... Aiz letes pēdējais iebaudīja viens savu parasto šņabi un cepa zakusku.</p>
                 <p>«Cik ilgi mēs tā gulēsim un snaudīsim!» Pēteris pietvīcis uzrunāja savu draugu. «Pats pēdējais brīdis ko darīt, lai tiekam pie savas biedrības ...»</p>
                 <p>«Jā, jā, man jau nekas nav pretim!» Fuchsings attrauca. «Man tas nav nekas jauns ... saki tikai tiem citiem ...»</p>
                 <p>«Ne tikvien kā biedrību, mums vajag arī savus veikalus,» Pēteris vēl turpināja. «Mēs pirksim tikai tur, kur mūs' pazīs un sapratīs mūs valodu ...»</p>
                 <p>«Būs arī reiz tādi laiki, vai domā, ka ne!» Fuchsings attrauca, «ja tas lonēs, būs latviešu diezgan! Būs tādi kungi latvieši, no kuriem tu ne domāt nedomā ...»</p>
                 <p>Pēteris atviegloja savu dūšu ar to, ka izstāstīja viņam visu notikušo ... «Tā ar mums, latviešiem, vēl apietas Rīgā!» viņš rūgti nobeidza.</p>
                 <p>Fuchsings, gudri smaidīdams, to visu noklausījās. «Kā tu arī varī būt tik dumjš un prasīt Vērmaņa parkā alu pa latviski. Tas nav veikalnieciski! Droši vien tu dabūtu pēdējās samazgas ... Tu varī būt latvietis, bet kas citam tas jāzin. Bet, ja tu glaunās magazinās prasīsi preci pa latviski, tu beidzamo braku dabūsi! Vai arī nemaz nedabūsi ... Redzi nu, kā tev izgāja! ...»</p>
                 <p>«Jā, kad es vienīgais uzstājos, kad ir mums arī tādi latvieši, kas domā citādi!» Pēteris Fuchsingu cieti uzlūkoja. «Tad jau nevar neko izdarīt ... viena bezdelīga vasaru netaisa! Bet, ja mēs visi, mēs, vīri, mūsu sievas un mātes, visi tā uzstātos, runātu un paģērētu pa latviski, tad ar mums tā vis nedrīkstētu rīkoties ... Ja esam latvieši, tad lai esam latvieši līdz galam ...»</p>
                 <p>Fuchsings saprata šo pārmetumu un domīgs pasmaidīja ... «Labs ir tas, kas ir mūsu interesē ... Labāk pa vāciski labu preci nekā pa latviski sliktu! Katra valoda ir laba un savā vietā. Ar latviešiem runā pa latviski, ar zirgiem un suņiem pa vāciski ... Ar kungiem eo ipso pa vāciski jārunā! Tā tu arvien labāki tiksi cauri ... Ardievu, Persi, uz redzēšanos! ...»</p>
                 <pb/>
             </div>
             <div type="chapter">
                 <head>Vienpadsmitā nodaļa</head>
                 <p>Nākošu sestdienas vakaru Brikmaņa vīnūzī sāka rasties daudz labāku viesu, kurus Pēteris visus raidīja kabinetā. Tur priekšā bija jau Mikums un Kreilis, Ķezbers un Šiliņš, Mārcis un Krustiņš un vēl citi, kas visi sēdēja pie lielā, apklātā galda un sauca katrs savu kārtu ... Tomēr, kā rādījās, šoreiz tie iedzeršanas dēļ vien nebija ieradušies, viņu nākšanai bija savi dziļāki cēloņi. Nāca vēl arvien jaunas personas klāt, pazīstamas un nepazīstamas ... Savstarpēji viņi apsveicinājās un pārrunāja dažus dienas jautājumus, bet tikai tā garām ejot, jo visi sagatavojās uz ko svarīgāku.</p>
                 <p>«Vai taisnība, kā teic, ka Igauņos un Piņos esot liels bads?» Kreilis ievaicājās. «Mans dēls teic, ka tas stāvot vācu avīzēs ...»</p>
                 <p>«Lotviešu avīzē or,» Mārcis papildināja ... «Iekš «Mojas Viesi» ...»</p>
                 <p>«Kas latviešu un vācu avīzēs stāv, tam visam nevar ticēt,» Šiliņš iesaucās. «Bet tas stāvot arī «Gubernementas avīzēs» un krievu avīzēs ... Trūkums Piņos esot tik liels, ka ļaudis ēdot sūnas un graužot priežu mizas ... Salna viņiem visas druvas nomaitājusi ...»</p>
                 <p>«Tās priežu lubas viņi maļot un berot klāt pie miltiem,» Ķezbers papildināja ... «Traki pavisam ...»</p>
                 <p>«Vajakis, kā tad šiem tā noaudzis?!» Kreilis noraustīja plecus ... ««Pie mums Kurzemē un Vidzemē gan tādas lietas nedzird.»</p>
                 <p>«Kā nu ne,» Mikums iebilda, «esam jau arī mēs ēduši kroņa maizi ... Atminos vēl itin labi, kad biju tāds puika ... Dienām bez maizes dzīvojām ... Mana māte, toreiz kalpa sieva, mūs, četrus bērnus, izvilka ar sieriem ... Kā brēcām pēc maizes, tā deva mums sieru ... Vēlāk tad pienāca kroņa milti ... maize rūgta kā žurku mēsli. Un nevarēja nomaksāt vien ... maksāja, maksāja gadiem ... cits vecs palika maksādams ...»</p>
                 <p>«Lai dievs pas' bada briesmas,» kāds cits piebilda. «Bet, kā dzird, tad būšot lasīt žēlsirdīgās dāvanas ... Ikvienam būšot jādod sava artava ... lielam un mazam ...»</p>
                 <p>«Tas ir itin prātīgi!» atkal kāds cits iesaucās. «Labāk es tur dodu savu artavu nekā priekš tās misiones iekš tās zemes, tās Āprikas ...»</p>
                 <p>Ieradās Fuchsings, Andrejs Spunde un vēl citi, savstarpēji apsveicinājās, un, kas vēl nepazinās, tie iepazinās. Tur bija mums jau pazīstamais Mārtiņš Balodis līdz ar Tilo fabrikas meistaru Pēteri Hānu, Jāņa skolas skolotāju Johanu Ratminderu Zasulaukā, Mārtiņa skolas skolotāju Jāni Kaktiņu un Mārtiņa baznīcas ērģelnieku Klasonu. Jānis Zilberfeils bija atvedis līdzi meseru amata grāmatvedi Pēteri Tidemani, meseri Vendi un vēl kādu jaunu cilvēku, kuru neviens nepazina un kurš, kā rādījās, nebija latvietis. Atnākuši bija Jāņa draudzes skolotāji Miķelis Krausberģis un N. Cirīts. No Poduraga bija ieradies Sīmanis Tīberģis, no Baltās muižas Aleksanders Rēže, šīs muižas nomnieks. Tālāk bija klāt enkurnieku aldermanis J. Roze, fūrmaņu vecākais Krastiņš, lējēji Veitmanis un Zade no Rozenkranca fabrikas, drēbnieks Lilienfelds, Kristaps Bergs un vēl citi. Andrejs un Didžis arī bija ieradušies, bet, kā no darba nākdami, netīrām, nosmērētām drēbēm un tādēļ apzinājās, ka lāgā nepiedien pārējai sabiedrībai. Viņi palika turpat ārā aiz letes, tikai lūdza Pēteri viņiem paziņot, kas iekšā tiek nospriests.</p>
                 <p>Bet tie, kas iekšā, tie nebija nemaz tik lepni. Kad Pēteris viņiem to pateica, tie sacīja: «Lai tikai nāk iekšā, lai nāk iekšā ... lai strādnieks vai kas ... mēs visi esam latvieši! ...»</p>
                 <p>«Cik priecīgs es esmu,» J. Ratminders iesaucās, «ja satieku Rīgā kādu</p>
                 <pb/>
                 <p>latvieti! Un lai viņš būtu diezin cik noplīsis un diezin cik nabags ... Kaut jel mūs, latviešus, visus varētu dabūt zem vienas cepures! ...»</p>
                 <p>Pēteris izgāja un biedriem to paziņoja. Bet viņi tomēr vēl kautrējās ... Visi baltiem elsķiniem un viksētiem zābakiem kā kungi, ko tad nu šie, tādi noplukuši, ies pulkā ... Palikšot jau tepat pie letes ... ko nu kungiem acīs līdīšot? Gan jau viņi dabūšot zināt visu, kas nospriests, un arī tam piekritīšot ...</p>
                 <p>Tagad vēl Jānis Zilberfeils iepazīstināja ar jauno cilvēku, ko bija paņēmis līdzi. Tas bija kāds vācu tautības ierēdnis Kleins, ar kuru tas bija iepazinies kādās vācu aprindās, ar kurām tas sagājās. Viņš bija piedāvājies apgādāt un sastādīt statūtus, ja būtu dibināma kāda biedrība. Zilberfeils viņu atvedis līdzi, lai gadījienā, ja viņa pakalpojumu būtu vajadzīgs, tas būtu klāt pie rokas ... Uz citu pieprasījumu viņam tomēr šīs telpas bija jāatstāj. Pēteris viņu ievadīja biljarda istabā, kur tas sāka amizēties ar maizes mātes Matildi.</p>
                 <p>Kad nu beidzot visi bija sanākuši, Spunde arī tagad kā vecākais un saprātīgākais piedzīvojumos sarunas atklāja. «Kādēļ mēs, tautieši, esam kopā, tas mums visiem zināms. Apstākļi tagad tiktāl grozījušies, ka mums, latviešiem, ir cerība dabūt no valdības atļauju dibināt savu biedrību. Bet vēl starp augsto valdīšanu un mums stāv vācu policija, kura mūs vēl arvien ieskata par šaubīgiem cilvēkiem. Citā vietā tāda kopā sanākšana priekš mums būtu vēl arvien liels risks ... Bet te, pie mūsu biedra Pētera Krauklīša, mums ir ļoti izdevīgi ... Uznāk mums Krampfs virsū un prasa, ko mēs te darām, mēs dzeram savu glāzi alus un vairāk neko nezinām ... Tātad, biedri, ziniet, kā vajadzības gadījienā jārīkojas ... Tagad nu mums vajadzētu pārrunāt, kādai tai biedrībai vajadzētu būt, un otrais — to ceļu, kā pie tādas biedrības tikt ... Es lūdzu izteikties ...»</p>
                 <p>Iestājās brīdi klusums, jo neviens negribēja nākt ar saviem ieskatiem klajā vai arī neprata tā «tik labi savas domas izlikt vārdos».</p>
                 <p>Tad Pēteris iesāka: «Mums, latviešiem, nepieciešami ir vajadzīgs savas biedrības. Apdomājiet, par ko mūs ieskata? Par mūsu naudu mūs nicina un zaimo. Ja mēs viesnīcās vai tirgotavās ko prasām savā valodā, tad mēs par savu naudu to nevaram dabūt. Un, ja nu mums tā klājas, rīdziniekiem, tad vēl jo sliktāki iet zemnieciņiem, kuri iebraukuši no laukiem. Tiem arvien iegrūž to sliktāko, tos nosmej un izvelk caur zobiem, it kā tie būtu kāds joku priekšmets. Un skaidri redzi, komijs tas pats latviešu cilvēks, tikai latvietis latvieti nepazīst vai negrib pazīt ... Mums tādēļ, latviešiem, pirmkārt, vajag savas biedrības un, otrkārt, mums vajag pašiem savu veikalu, kur mēs, latvieši, paši varam pirkt! ... Kāds labums tur būtu? Labums būtu tas ... tautietis tautieti mācītos pazīt, un nauda mums paliktu pašiem!»</p>
                 <p>Pēc šīs runas jau bija ievērojams sakustinājums. Atskanēja vairākkārt balsis: «Pareizi ... itin pareizi ...» «Mums vajag savas biedrības un savu veikalu.»</p>
                 <p>«Tas nu gan prātīgs vārds!» Kreilis beidzot izpūta kuplu dūmu ... «bet priekš tam vajadzīgs naudas!»</p>
                 <p>Šādas domas tomēr neatrada piekrišanu.</p>
                 <p>«Vai, cik Rīgā latviešiem naudas!» Pēteris Hāns iesaucās. «Ja mēs to visu tikai dabūtu vienkopus! ... Kur viņa ir? Vācu rokās viņa ir! ... Vienprātības mums trūkst, jā, vienprātības ... Ja katris latvietis dotu tikai vienu rubli, mēs varētu nopirkt visu Vidzemi ...»</p>
                 <p>«Vismaz mēs nodibinātu savu biedrību un savu veikalu,» Fuchsings piebilda ... «Tas mums dotu kādus labumus ...»</p>
                 <p>«Tos labumus mēs vēl nemaz nezinām,» Mikums šaubīgi sacīja. «Vai jūs domājat, ka tur liela peļņa no tādiem veikaliem?!... Preces maksā naudu...»</p>
                 <pb/>
                 <p>«Tu esi pats kaupmanis, Mikentāl,» Balodis iesmējās, «tu bīsties no konkurences ... Bet varētu jau nodibināt tādu naudas biedrību ... Kam nauda ir, tas to ieliek, un cits atkal ņem un maksā procentus ...»</p>
                 <p>«Rau, rau, tā būtu prātīga lieta!» Mikentāls piekrizdams iesaucās. «Ja es varētu kur naudu aizņemties, es tūlīt savu šefti paplašinātu ... Pelnīt var ...»</p>
                 <p>«Kāpēc ta ne!» Kreilis piebilda. «Es piepirktu vēl klāt zirgus un raspuskas ... Kad darbs ir, iznāk aprēķinums . ..»</p>
                 <p>«Naudu jau, protams, var lietot katris,» Bergs piebilda. «Var nopirkt vai uzcelt māju ... arī atmaksāsies ...»</p>
                 <p>«Tas viss, draugi, ir vēl nākotnes jautājums,» Spunde pavīpsnādams sacīja. «Pirms mums, latviešiem, jāizdabū cauri tāda tiesība, ka mēs varam sanākt kopā, ja vajadzīgs, katru dienu, un pavadīt savu laiku derīgi un tīkami ... Mēs tad varam gādāt par savu izglītību, noturēt visādas priekšā lasīšanas, izdot driķē derīgas grāmatas un sarīkot teātrus, kurus tauta par lētu naudu var apmeklēt ...»</p>
                 <p>«Koo?!» Mārcis izbrīnējies iesaucās. . . «Par teatriem vēl noudu moksāt! ... Mēs uz tirg's teātrus dabū redzēt diezgan bez noudas.»</p>
                 <p>«Tas jau pavisam cits teatris, Mārci,» Pēteris ņēmās viņu pamācīt. «Ko tu uz tirgus redzi, tās ir tikai prastības un lamāšanās, no kurām tu nekā nemācies ... Bet te tu varēsi daudz ko mācīties ...»</p>
                 <p>«Nē, nē, es jau soku tik, ko es domāju,» Mārcis attrauca. «Es to lietu saprotu tā ... var būt jau, ka tāds teatris ir vērts noudas.»</p>
                 <p>«Un kā vēl!» Pēteris turpināja. «Vai tu domā, ka vācieši citādi turētu tādu lielu namu un izdotu par to tik daudz naudas ... Redzi, viņiem ir savs teatris, bet arī mums, latviešiem, tāda vajag ...»</p>
                 <p>«Ka tas tā, Pēter, tad es jau esmu uz miera!» Mārcis viņam piekrita ... «Ikurāt, ja vācieši to vor', tad mēs ar to vor' ...»</p>
                 <p>«Tātad es redzu, ka ar tādu biedrību visi mierā,» Spunde sacīja. «Tagad tikai atliek jautājums, kā lai tos statūtus apgādā?»</p>
                 <p>«Vai mēs nevarētu griezties pie Bernharda Dīriķa?» Balodis ieminējās ... «Viņš tagad Rīgā ir ...»</p>
                 <p>«Viņš neuzņemsies,» Aleksanders Rēže paziņoja. «Mūsu iedoms jau sen bija dibināt tādu biedrību, kur tie gadi, kad jau to nospriedām pie manis Baltā muižā. Bet statūtus mums neapstiprināja. Teica, lai pieslienamies Latviešu draugu biedrībai Jelgavā.»</p>
                 <p>«To mēs nekad nedarīsim!» Pēteris iesaucās ... «Tie jau ir tie paši kungi un mācītāji, kas mūs apkaro ...»</p>
                 <p>«Mēs ar to nedarījām!» Rēže atbildēja. «Bet tagad Dīriķis nodevies pavisam citai lietai ... Viņš grib izdot Rīgā laikrakstu, kas būs tāds pat kā agrākās «Pēterburgas Latviešu Avīzes» ...»</p>
                 <p>«Ā, tas būtu ko vērts!» visi gandrīz reizā iesaucās.</p>
                 <p>«Koncesione viņam jau ir,» Rēže tālāk paskaidroja. «Drīzi lasīsiet «Baltijas Vēstneša» pirmo numuru ....»</p>
                 <p>Priecīgais uztraukums par šo ziņu ne tik lēti gribēja mitēties ... «Bet kā tad būs ar tiem statūtiem?» Spunde beidzot iesaucās, kad visi bija aizmirsuši lietu. «Kas tos sastādīs? Būs jādod tam pašam Zilberfeiļa vācietim...»</p>
                 <p>«Es tam protestierēju!» Šiliņš iesaucās. «Vācietim neparko ... Jā, krievam, tas citādi ...»</p>
                 <p>«Vai jums kāds krievs ir zināms?» Spunde jautāja.</p>
                 <p>«Man neviens nav zināms,» Šiliņš attrauca, «bet vācietim mēs nevaram</p>
                 <pb/>
                 <p>uzticēties ... Vācietis mums nekad labu nevēlēs un apvedīs mūs ap stūri. Vācieši visi ir blēži...»</p>
                 <p>«To vis nesaki!» fūrmaņu vecākais Krastiņš viņam pretojās. «Āre, toreiz, kad vēl dzīvoju Aleksandera ielā pie grafa Kellera un biju tur par mājas puisi, āre, kad tad mēs gribējām dibināt biedrību, vai, kā tad mums grafa dēls, jaunais studente, nāca par palīgu ... Viņš mums pilnīgi turēja līdzi un sacīja, ka mums, maziem ļautiņiem, vajagot savas tiesības izcīnīt. Āre, Ķezbers jau arī atmin ...»</p>
                 <p>«Jā, jā, taisnība!» Ķezbers apstiprināja. «Tas bija gan cilvēks ... Un, kad Krampfs mūs toreiz gribēja novest uz policiju, viņš vien mūs izglāba ... Man Šķiet, ka šis tāds pat kā grafa dēls. Tāds vācietis, kas mums labu nevēlēs, tāds mums nemaz tuvumā nerādīsies ...»</p>
                 <p>Pēc šāda paskaidrojuma uzskati grozījās lielā mērā Kleinam par labu ...</p>
                 <p>«Nu, vajadzētu viņu pasaukt un apprasīties, cik tad viņš par tiem statūtiem īsti grib?» Kreilis ieminējās ...</p>
                 <p>Arī citi tam piekrita, un Spunde lika ieaicināt šo vācu jaunkungu iekšā ... Tas bija slaids jauneklis gaišiem matiem un dedzīgām acīm, gandrīz par jaunu priekš tāda svarīga uzdevuma. Bet viņš bija ļoti glauni ģērbies, un pirksti pilni vizuļošu riņķu, tādēļ Matilde bija uz viņa kā uzvērta, un arī mūsu tautiešu uzticību šī viņa spožā āriene nostiprināja lielā mērā ... un vēl jo vairāk tas, ka tas bija ierēdnis pilī...</p>
                 <p>«Kleina jaunskungs,» Spunde viņu uzrunāja. «Pirms mēs jums tos statūtus uzdodam, mums vajag zināt, ko tas maksā?»</p>
                 <p>Visi gaidīja tikpat kā uz adatām, ko viņš teiks. Bet viņš ar savu atbildi ne tik ātri gribēja klajā nākt. Vienu roku iebāzis bikšu kulē, ar otru turēdams cigāru; no kura izpūta kuplu dūmu, vienu aci pa pusei piemiedzis, ar otru vērīgi lūkodamies, tas likās pārdomājam. «Tādi statutes prasa daudz darba, kamēr tos izstrādā ... Un vai jūs domājat, ka katram tos jau apstiprina? ... Tur vajag bišķiņ tā!» viņš izrādīja ar roku.</p>
                 <p>«Nu jā, zināms, bez tam jau neiet,» Kreilis piebilda. «Drusciņ vajag pasmērēt ...»</p>
                 <p>«Un kā vēl!» Kleins iespieda roku sānos. «Un, ja vēl no sākuma nezin, kur, tad lieta ir samaitāta uz visiem laikiem. Tur vajag zināšanas. Vai jūs domājat — ja es nebūtu pilī un man nebūtu ar visiem darīšana, es tādas lietas nemaz neuzņemtos.»</p>
                 <p>«Jā, jā, bet cik, cik tad?!» Spunde nepacietīgi gaidīja uz atbildi.</p>
                 <p>Kleins vēl likās pārdomājam un galvā pārrēķinām ... «Vai zināt, es jums taisīšu lēti ... redziet, man pašam tā lieta interesē ... jūtu viņai pilnīgi līdzi ... es jums taisīšu par trīssimts rubļiem ...»</p>
                 <p>Visi uzreiz klusi kā pelītes. Trīssimts rubļi toreiz Rīgā bija daudz vairāk vērti nekā tagad, un tādēļ gan vajadzēja drusku padomāt. Bet, otrām kārtām, tāds nopietns darbs un priekš viņiem tik daudz vērts ...</p>
                 <p>«Vai lētāki nevarētu?» Mikums iebilda. «Tā ir liela nauda ... Mums ir viens, kas uzņemas lētāki ...»</p>
                 <p>Tie bija salti meli, un arī Kleins to it labi izmanīja. Viņš tikai nelikās to manām un drusku padomāja. «Var jau būt ... kāds darbs?! Tas jau gan statutes iztaisīs, bet vai arī izdabūs cauri? Jā, kad jūs paši par to gādājat, tad tā ir cita lieta ...»</p>
                 <p>«Nē, nē, ko mēs tur zinām, mēs palaižamies pilnīgi uz jums!» Pēteris iesaucās. «Tikai jums pašiem vajag būt pilnīgi pārliecinātam, ka tā lieta ies un jūs tās statutes izdabūsiet cauri ...»</p>
                 <pb/>
                 <p>«Sicher!» Kleins ar džentlmenisku vienaldzību atbildēja. «Es nekad neuzņemos to, ko nevaru cauri izvest ...»</p>
                 <p>«Un jūs pilnīgi galvojat, ka mūsu biedrība tiks apstiprināta?» Pēteris valdīdamies slēpa savu prieku.</p>
                 <p>«Sicher!» Kleins pasmaidīja, it kā tā būtu nieka lieta.</p>
                 <p>«Bet trīs simti, tas nu gan, jaunskungs, par daudz,» Mikums kaulējās ... «Es sacīšu uz vārdiem ... divi simti piecdesmit ...»</p>
                 <p>Kleins uz viņu tik lepni un mazcienīgi paskatījās sāņus, ka Pēterim karstas asinis saskrēja vaigos ... «Ko nu diņģējies, Mikentāl, tur nav vārdam vietas!» viņš savu biedru apsauca. «Vai mūsu tautas lieta trīs simts rubļus vien vērta. Es tūkstoš rubļu par to nežēloju ...»</p>
                 <p>«Kāpēc tad?!» Fuchsings atkal viņu pārtrauca. «Ja var par trīs simti, kādēļ tad vajag tūkstoš? ... Īstenībā vajadzētu dot tikai mazu rokas naudu un pārējo, kad lieta izvesta cauri ...»</p>
                 <p>«Atvainojiet!» Kleins pret viņu džentlmeniski palocījās, dēmonisku smaidu ap lūpām. «Es par tik mazu atlīdzību varu uzņemties tikai tad, ja dabonu visu to naudu uz reizi ... Pa mazām daļām man tas nav iespējams. Būtu labāki, ja jūs parunātu ar kādu citu ... Es labprāt atkāpjos ... dodu jums pilnīgi svabadas rokas ...»</p>
                 <p>«Nē, nē, mēs paliekam pie jums... tur nav vārdam vietas!» Pēteris iesaucās, bīdamies, ka tikai Kleins neatsakās un biedrība viņam nepaiet garām. «Rakstiet vien kvītu ... Bet tikai pierakstiet to klāt, ka galvojat mums par drošu iznākumu un ka biedrība mums pēc tāda un tāda laika tiks apstiprināta.»</p>
                 <p>«Labi!» Kleins atbildēja ar tādu vaigu, it kā tas viņam būtu visai mazs nieciņš. «Sacīsim, — pēc trim mēnešiem jums biedrība būs rokā ...»</p>
                 <p>Viņš piesēdās rakstīt kvītu.</p>
                 <p>«Bet mums tās naudas vēl nemaz nav,» Spunde sacīja. «Tā mums jāsamet ...»</p>
                 <p>Visi uzreiz palika klusu ... cits citu pētoši uzlūkoja: kurš tad nu iesāks? Fuchsings domāja, ka jāuztaisa un jālaiž apkārt tāda liste ... bet Pēteris uz pēdām izvilka savu deņķelbuku un nolika uz galda simtnieku. «Tas būs no manas puses,» viņš sacīja. Fuchsings gan viņam mina ar kāju, kas nozīmēja tik daudz: netrako, netrako! Bet, kad Pēteris nepratās, viņš, izvilkdams no kabatas savu maku, sacīja: «Vai tev vajag sīkākas naudas, Persi? Es izmainīšu ...»</p>
                 <p>«Nē, nē,» Pēteris attrauca. «Es to visu lieku uz tautas altāra ...»</p>
                 <p>Fuchsings tad arī vairāk neteica ne vārda, izņēma no sava maka divdesmitpiecnieku un nolika to blakus Pētera simtniekam ...</p>
                 <p>Tas bija liels atvieglinājums Mikumam un Kreilim, kuri pēc Pētera simtnieka nezināja, ko darīt ... Vajakis, vai nu viņiem arī būs jādod simtnieks ... Viņiem jau sāka svīst ... Bet tā, kad cits jau devis mazāk, viņi noliek it piesarkuši blakus savu divdesmitpiecnieku ...</p>
                 <p>Cits deva pa desmit, cits pa pieci, cits vēl mazāk, kā nu katrs varēja. Bet suma vēl arvien sanāca divkārt tik liela, nekā vajadzīgs. Nolēma iecelt kasieri, kas lai to naudu uzglabātu turpmākām vajadzībām.</p>
                 <p>Spunde lika priekšā Fuchsingu, Fuchsings Pēteri, un Pēteris uzstājās ar tādu sparu priekš Mikentāla, ka tas tika ievēlēts ...</p>
                 <p>Tas tad nu arī, apzinīgs par savu amatu, izmaksāja Kleinam naudu, bet neaizmirsa vēl piekodināt: «Tā kā nu tikai mums tās statutes izraksti labi smalki! Nenoknapini ... labāk uzlaid vārdu vairāk, nekā atrauj ...»</p>
                 <p>Ja viņš naudu deva, tad viņš arī paturēja tiesību ko sacīt un saukt par «tu» ...</p>
                 <p>Un Kleins atkal no savas puses, ja nauda nāca, daudz uz to lietu neskatījās. «Nebaidieties, būs visas rechtes atzīmētas: dziedāšana, priekšā lasīšana, viss, kas vien vajadzīgs ... Pēc trim mēnešiem viss būs rokā ... varbūt vēl ātrāki ...» Un tad kā īsts džentelmens aiziedams palocījās pret visu sapulci ... «Pateicos, kungi, par naudu . . centīšos izpildīt savu pienākumu ...»</p>
                 <p>Viņš atstāja šo sabiedrību ļoti paceltā rožainā gara stāvoklī. «Zilberfeil, tu esi malacis, ka tu mums tādu āķi pievedi!» Kreilis tam draudzīgi uzsita uz kamieša. «Ja tas mūsu lietu neizvedīs cauri, tad neviens to neizvedīs ...»</p>
                 <p>«Kā tev, jāteic, tāds neizvedīs, kuram visi stūri un kakti pazīstami,» Mikums viņam piebalsoja. «Vai tu tur domā ielīst, kur viņš tev ielīdīs. Es saku: tagad mums tā biedrība tikpat kā rokā ...»</p>
                 <p>Un Pēterim tik priecīgs prāts un krūts tik pilna, ka viņam gribējās kliegt un saukt tāpat kā toreiz, kad tas sēdēja savam krusttēvam priekšā uz bukas, braukdams no Altonavas ... «Evā, draugi, uz to iedzersim! Tagad iet viss uz mana rēķina ... uzdzersim uz mūsu jauno biedrību! ...»</p>
                 <p>Šis priekšlikums atrada piekrišanu. Jo kādēļ tad nedzert, kad biedrība tikpat kā droša un nama tēvs tik viesmīlīgi izmaksā ... Viņi būtu dzēruši arī par savu naudu, bet viņš «ne par kādu naudu» naudu neņem pretim. Un tas lieliski nostiprināja ticību uz jauno biedrību ... Jo vairāk tie iemeta, jo vairāk tiem likās, ka izšķīst pēdējie kavēkļi viņu tik ilgi kārotai biedrībai ... Gadījies ir cilvēks, kas latviešus taisni mīl ...</p>
                 <p>Vienīgi Fuchsings bija citādos ieskatos. «Es vēl nekā nesaku! Varbūt ka viņš mīl latviešu naudu vairāk nekā pašus latviešus ...»</p>
                 <p>«Ei Saša, tu arvien visu redzi tumši!» Pēteris pārmetoši iesaucās. «Tici taču! Kur tad mēs pasaulē aiztiksim, ja cilvēks vairs cilvēku neticēs ... Viņš taču tik droši apsolīja ...»</p>
                 <p>Bet Fuchsings tikai gudri nosmīnēja.</p>
                 <p>«Tu, Persi, cilvēkus vēl nepazīsti! ... Arvien nevar ticēt ... Taisni, ja kāds tik daudz apsola, es viņam mazāk ticu. Kas tad viņš tāds ir? Vai ministris? Varbūt ka viņam ar padodas, bet es nekā vēl nesaku ...»</p>
                 <p>Pēteris pavisam saviebās. «Ja es tevi tik tuvu nepazītu, tad man būtu jādomā, ka tu nemaz neesi latvietis no sirds ... ka tu nespēji latviešiem līdzi priecāties ... Bet ko mēs runāsim ... gan jau tas izrādīsies ...»</p>
                 <p>Te viņam nejauši iešāvās prātā, ka Kleins pirmīt tik lieliski sviedās klāt maizes sievas Matildei ... Tā bija tagad nozudusi līdzi ar viņu ... Vai tikai viņam nopietnība!</p>
                 <p>Blēņas! Pēc tādas vieglas mantas nu gan viņam, tādam glītam cilvēkam, nav nekāda note ... Tādu muļķīgu iedomu dēļ patiešām nav iemesla nodoties kādām tumšām domām un aptumšot gaišās izredzes ...</p>
                 <p>«Iedzersim, draugi... lai glāze staigā! Nodzīvosim īsti jautru vakaru... Lai dzīvo jaunā biedrība ... Lai dzīvo Latvija, lai dzīvo Baltija! ...»</p>
                 <p>Lai dzīvo!</p>
                 <p>Viņi iztukšoja vēl dažu labu kausu, līdz pienāca brīdis, kad veikals bija jāslēdz ... Smagām galvām un vieglām sirdīm viņi tad izšķīrās ...</p>
                 <p>Pēc kādām dienam Kleins pienāca pie Pētera vīnuzī un pastāstīja, ka jau patlaban ķēries pie darba. Par šādu prieka vēsti Pēteris viņu uzņēma kā patīkamu</p>
                 <pb/>
                 <p>viesi ... pacienāja to ar smalku šņabi un labu uzkodu, kuru Matilde pagatavoja ... Zakusku jaunais vācietis atrada par ļoti teicamu, bet pašu nesēju nemaz nelikās redzam, it kā viņš to nekad nebūtu pazinis. Tas, vienkārt, izgaisināja Pētera aizdomas, it kā viņam ar Matildi varētu būt kāds sakars, un, otrkārt, lielā mērā nodibināja viņa cienību pret šo jaunekli, kura rokā, tā sakot, stāvēja nākamās latviešu biedrības liktenis, vai tai būs būt vai nebūt ...</p>
                 <p>Un džentelmens Kleins bija caur un cauri ... Pēterim tik ar lielām mokām izdevās piedabūt, ka tas pieņem kādu kārtu no viņa. Ja ne citādi, tad viņš sauc savu pretim, viņš negrib «gaunerēties» ... Pētera labo prātu uz sevi viņš algoja ar to, ka apmeklēja Brikmaņa vīnūzi biežāki, gan viens, gan līdz ar citiem draugiem. Viņi tad bumboja biljardu — Kleins bija sevišķi smalks spēlmanis — dzēra konjakus un citus smalkus šņabjus, tērēja smuki un maksāja, ja tik vien bija nauda ... Bet iztrāpījās arī reizes, kad tās nebija. Tad tas ar kautrīgu smaidu griezās pie Pētera un atzinās, ka šādu vai tādu iemeslu dēļ nācis ar savu kasi par īsu ... Vai viņam tēriņu nevarētu pierakstīt?</p>
                 <p>«Jā, jā,» Pēteris tam priekrita ... «tas nieciņš ... tur jau nav vārdam vietas.»</p>
                 <p>Viņš tīri vai jutās pagodināts, ka var Kleinam izpalīdzēt un vēl jo vairāk, kur tas strādāja priekš tautas ...</p>
                 <p>To Kleins arī it labi noprata un tādēļ turpmāk arvien biežāk un biežāk nāca ar savu kasi par īsu... Vecu parādu tas vairs nekad nemaksāja, jauns nāca arvien klāt, tā ka beidzot strīpa bija gara ... Pēterim jau lieta sāka izlikties šaubīga, bet kā nu aizliegsi? ... Jādod vien! Laiks pa tam jau krietni bija gājis uz priekšu, patecējuši noliktie trīs mēneši, pienākusi pirmā sala, uzsnidzis pirmais sniegs, bet no apstiprinātiem statūtiem vēl ne vēsts!</p>
                 <p>Pēteris tad nu sāka apjautāties, kā tad ar to lietu stāv?</p>
                 <p>«Tikpat kā jau darīts!» Kleins apgalvoja. «Tikai tur vēl tāds mazs āķītis ... vēl tur priekš kādām markām vajaga kādu rubļu desmit... Par nožēlošanu, man pašam iegadījušies daži steidzīgi neparedzēti izdevumi, tā ka acumirklī neesmu pie kases. Vai jūs man nevarat aizdot? ... Es domāju, tika jau samests vēl kāds fonds priekš turpmākām vajadzībām.»</p>
                 <p>Pēterim tika neomulīgi, ka viņš pat kautrējās acu pacelt ... «Tad jums jāgriežas pie mūsu kasiera kopmaņa Mikentāla,» viņš atbildēja.</p>
                 <p>«Atvainojiet, es to kungu labi nepazīstu,» Kleins diaboliski pasmaidīja. «Vai nebūtu iespējams, ka jūs to naudu man aizdodat no savas kabatas un vēlāk no viņa iekasējat? ... Redziet, caur to tā lieta tiek pasteidzināta . ..»</p>
                 <p>Tas bija tāds iemeslis, ka Pēteris nevarēja aizliegties ... Ja jau priekš tautas lietas vajadzīgs, viņš gatavs upurēt pēdējo kreklu no muguras ...</p>
                 <p>Bez tam Kleins patiešām bija visādi smalks un patīkams cilvēks, ka Pēteris viņu bija tīri iemīlējis. Kad tikai viņam tai biedrības lietā nebūtu arvien aizšāvušies priekšā tādi āķīši, tā ka viņš pie Pētera bija sadzēris ne vien daudz uz krīta, bet arī izpumpējis daudz naudas.</p>
                 <p>Citādi jau viņš cilvēks ļoti ... sevišķi sieviešiem tīkams tērzētājs un ļoti attapīgs un veikls uz tādām vieglām sarunām. Kā viena dzirkstele. Piemēram, kad viņš bija pie Pētera un tur ieradās vecā Mikumiete ar Marī, un ierunājās ar viņu, tad visa viņa izturēšanās bija tāda, ka Mikumiete mēdza sacīt: «Gaužām «artīgs» jauneklis! Viņš tev visu tā izrunājas, izskaidro ... tev priekšā, pakaļā ... nolasa no acīm, ko tev vajag, un to pasniedz ... Kas tas ir tāds par cilvēku? Kāda viņam ienākšana?»</p>
                 <p>Pēteris par to nekā nezināja sacīt, un tā laikam arī bija tā vienīgā vājā puse, ko Mikumiete pie Kleina atrada. Tādēļ, neraugot uz visu viņa artīgumu, tā pret viņu</p>
                 <pb/>
                 <p>ļoti vēsa un atturīga. Bet Marīs gan ļoti ar viņu gribēja triekties ... to ar valodu visādi aiztika. Bet Kleins bija diezgan smalkjūtīgs. Ar vienu acu uzmetienu tam pietika, lai izzinātu, ka Pēterim pie šīs meičas drusciņ lielāka interese, un tādēļ to tik smalkā kārtā iztaisīja, ka valodas bija jāpārtrauc, un viņš pats pazuda ...</p>
                 <p>Kas tur Marīm ... Viņai tas tīri vienaldzīgi! Viņai savs Pēteris, ar kuru varēja trakot, it sevišķi citu klātbūtnē ... Kad viņi vieni, tad no trakulības ne vēsts! ... Tad viņi klusi un nopietni, it kā ne pieci nemācētu izskaitīt. Skatījās apkārt vien kā zagļi, jo tādos brīžos Pēteris viņai mēdza laupīt tos skūpstus. Arvien un arvien no jauna! Viņa gan pretojās visiem spēkiem, bet vēl nekad nebija noticis, ka viņš nebūtu dabūjis to, kas viņam nācās ... Un skūpstu karstums liecināja, ka viņi zin, kas tie viens otram ... ka tie ar sevi skaidrībā.</p>
                 <p>Kad viņa tad nosēdās aiz letes uz Pētera krēsla, saules vai lietus sargu rokā, kā nu kurā gadskārtā, diega puscimdos, badīdama ar to grīdu, tad lepna kā uzvarētāja viņa pārlaida skatienu pār šīm telpām. Ikviens tad viņas sejā varēja lasīt: «Še es tā nākošā valdeniece! Man vienai un vienīgi vienai par viņu ir teikšana ...»</p>
                 <p>Un visi arī viņas tiesības cienīja un viņas skatienam padevās, izņemot vienu: maizes sievas Matildi. Tā viņai atbildēja ar tikpat spītīgu, izaicinošu skatienu ... Šai svešai, brūnai knīpai vajag zināt, ka arī viņa vēl pasaulē. Un Marīs arī instinktivi izjuta, ka viņai te darīšana ar sāncensi, pie tam vēl ar ļoti bīstamu un slīpētu. Jo Matilde izlikās tā, it kā tas, pēc ko Marīs vēl tagad cenšas, viņai jau būtu rokā ...</p>
                 <p>Tas bija rūgtais piliens Marīs laimes biķerī! Viņas sāncense, protams, par to nelikās bēdājot, trallināja un pogāja tikpat kā lakstīgala, ar savu sudrabtīro, bet dziļas kaislības pilno balsi it visus apburdama un piespiezdama savu konkurenti pat negribot uz viņu tikpat kā bez elpas klausīties. Bet, cik daiļa arī nebija viņas balss, dziesmas vārdi ievainoja Marī līdz sirds dibinam.</p>
                 <p>«Mans brūtgāns ir jātnieks </p>
                 <p>Un jātnieks stalts. </p>
                 <p>Tas zirgs ir gan ķeizara, </p>
                 <p>Tas jātnieks ir mans ...»</p>
                 <p>Mātei nebija ne jausmas par to dramu, kas norisinājās Marīs sirdī. Bet arī Mikumiete par vienu lietu labprāt būtu gribējusi tikt skaidrībā: vai Pēteris ir ņēmējs vai ne?! Viņai gan likās, ka viņam ar Marī vilktu, bet lieta neiet nemaz uz priekšu ... Tas viņu padarīja nepacietīgu ...</p>
                 <p>Viņa tādēļ ar Pēteri mēģināja arvien ierunāties par tādām nopietnākām lietām, piemēram: kā tad šim ar tiem zaldātiem? Vai esot cerības izkulties? Pēteris pa tam jau bija dabūjis skaidrību. Kā vienīgais dēls savai mātei un maizes devējs viņš tiek cauri ...</p>
                 <p>Nu kā tad — vai viņš nedomājot pats savu vietiņu pieņemt?</p>
                 <p>«Nu,» Pēteris atbildēja, «pēc norunas jau man vēl pāris gadu pie Brikmaņa ... Ar mani viņš mierā, un man jau arī visai slikti neiet ...»</p>
                 <p>«Jā, jā, pie cita par kalpu!» viņa iebilda. «Tas nav tā ... Plēsies, jāteic, priekš cita. Ja plēšos priekš sevis, tad zinu, kas man ir ...»</p>
                 <p>«Sava iztikšana man arvien ir!» Pēteris atbildēja. «Drēbes man ir, paēdis esmu, savs naudas kapeiks arīdzan! ... Ko tad man vairāk vajaga? ...</p>
                 <p>Atkal brīdi klusums, jo sarunu priekšmets bija izsīcis. Reižu reizēm viņa saldi</p>
                 <pb/>
                 <p>ieklepojās, tad beidzot, it kā dabūjusi jaunu sparu, steigšus iesāka. «Mēs jau, Krauklīt kungs, tā ne. Mūsu Marīm it viss sagādāts, kas priekš dzīves vajadzīgs ... pūrs, jāteic, pielocīts kārtu kārtām ... Ir jau pieteicies kāds ... kā teic, tad varen izticis cilvēks. Izvedīgs ... pašam savs vīnūzis ... Nu neba jau Marīs tukšā iziet ... pieci tūkstoši, tie mums stāv nolikti priekš meitas. Ja viņa iziet pie vīra,katrā laikā dabū tos līdzi .. Bet svešam, nezināmam cilvēkam mēs savu bērnu negribam uzbāzt ... Tur vajag labi izzināt! ...»</p>
                 <p>Viņa skatījās cieši uz Pēteri, jo tas taču nu tik skaidri bija teikts, ka skaidrāki vairs nevarēja ... Bet viņš tik smejas un nesaka nekā ...</p>
                 <p>Viņai pietrūkst, ko runāt. «Vai, cik salds un smeķīgs dzēriens!» tā reižu reizēm liek pie lūpām ķiršu glāzi, it kā nu vēl tikai tagad būtu nākusi pie tāda atraduma.</p>
                 <p>Beigu beigās viņa kā apvainota un aizskarta apklusa... Pēteris citādi tik laipns apkārt, ielej vēl vienu saldu šēlķinu, bet uz to valodu viņu nevar uzdabūt ... Tad jau laikam viņam prāts uz citu pusi ...</p>
                 <p>Tā laiks bija patecējis, un ne pie kādas gudrības viņa netika ... «Meit, mums nu jāiet,» viņa skubināja. «Iesim! ...»</p>
                 <p>Neraugot, ka Pēteris viņai tik laipns apkārt, viņa atvadoties pret to bija ļoti vēsa un rūgti piezīmēja: «Iesim nu, iesim, meit' uz mājām ... cik gudras esam atnākušas, tik gudras aizejam ...»</p>
                 <p>Cik patīkams viņai arī nebija Pēteris — jāteic, tik mīļš kā pašas bērns, — bet, ja jau viņš neprotas, tad lai ņem Marī tas otrs! Ko lai dara? ...</p>
                 <p>Pēterim nebija ne jausmas no tam, kas sagatavojās un kas tas otrs tāds bija.</p>
                 <p>Starpingks, viņa agrākais konkurents, tāpat pēc viņa parauga — kas vispār bija nācis modē — bija pieņēmis vīnūzi uz mēnešiem un labi nopelnījis. Vai nu viņam daudz vairāk kas kā Pēterim, kurš arī nebija pavisam tukšenieks, — vai maz vēl tik daudz bija kā viņam, — bet Starpingks bija daudz uzņēmīgāks un neturēja savu sveci zem pūra. Viņam arī labāki piestāvēja principāla loma, jo tas mīlēja labāk komandēt nekā tikt komandētam. Viņš tādēļ bija uzņēmis vīnūzi atsevišķā mājiņā pie agrākā Krāmu jeb Utu tirgus, kas toreiz atradās Daugavmalā. Šo lokālu tad pēc viņa apkārtnes tautas mutē dēvēja par Utu krogu, bet noiešana tur bija laba ...</p>
                 <p>Jau sen viņa ideāls bija noprecēt bagātu sievu, bet tagad nu viņam pavisam citāds pamats uzstāties. Tagad viņš ar pilnu sirdsapziņu varēja pameklēties pēc bagātām tēva meitām un taisīt izdevīgu partiju. Un tad tikai viņš vēl īsti parādītu, ko visu var ar naudu iesākt ... «Naudas,» viņš mēdza sacīt, «nekad nevar būt par daudz ... Tās jo vairāk, jo labāk . ..»</p>
                 <p>Starpingks tādēļ ļoti ievēroja turīgāko mātes meitu vārda un dzimuma dienas un nenāca tur nekad tukšām rokām ... Tā nejauši tas bija sastapies ar Marī, svinot kādu viņas draudzenes dzimuma dienu, un meitēns viņam ļoti bija iekritis acīs. Un, kad tas vēl dabūja dzirdēt, ka tai iet līdzi pieci tūkstoši, tad bija uz viņu tikpat kā uzmedots... Tāda nauda, ko ar to visu nevarētu iesākt!? Savu vīnūzi tas bija pa labai daļai uzņēmis ar lienētu naudu, un tādēļ tā viņam noderētu ...</p>
                 <p>Neraugot uz visu to, arī Marīs pati viņam vilka! Viņas nemitīgā, kustīgā nerātnība un dzīvība, viņas pārgalvīgā nebēdība, viņas pastāvīgā «neķēšanās» un vārdu cīņas, lai gan tukšas un bezsaturīgas, tomēr no Starpingka redzes stāvokļa asprātībā pats pēdējais vārds — tas viss lika šī vecpuiša sataukušai sirdij iedrebēties ... Viņš iekš Marīs iemīlējās līdz ausīm un dedza, ka tikai dabūtu viņu</p>
                 <pb/>
                 <p>nobučot, bet kur šo rokā dabūsi! Viņa tik vijīga un žigla, ka paresnajam kavalierim no tādām lietām bija jāatsakās ...</p>
                 <p>Viņa mīlestība vēl jo vairāk pieauga, kad tas nāca lietai tuvāku un izrādījās, ka viņam uz Marī nav diezin kādas izredzes. Viņš apmeklēja Mikentālus un negāja tur ar tukšu roku. Aiznesa tur savu pudeli «naļifkas» priekš sieviešiem un savu pudeli «nullsnapšķa» priekš nākamā sievas tēva ... Izlikās, ka viņš gājis pavisam citu darīšanu pēc, bet viņam bija līdz kāds vecāks kungs, kas pa to laiku, kamēr viņš pats «amizierējās» ar meitu, runāja par rozēm, sniegu, laiku, kamanu ceļu, dančiem un iemīlēšanos, — kas pa to laiku aprunājās klusu ar māti: ko tad šī par to lietu domā?</p>
                 <p>Atbilde: «Cilvēks nekas, patīkams, es ar viņu būtu pilnīgi mierā ... Bet mūsu bērns vēl gluži jauns, un nav zināms, uz kuru pusi viņam tas prāts nesas ... Spiest mēs savu bērnu negribam un droši pateikt arī nevaram ... bet tā vien liekas, ka viņai vilktu viens ... Zināt, Krauklīša kungs no Brikmaņa vīnūža ... Viņi abi pakopus uzauguši ... viņiem tās valodas briesmoti sapas! Kas jau nu ir, tas jau nu ir, mēs jau neko negribam slēpt. Var jau būt, ka viņai vēlāk tas prāts apsviežas citādi, bet šimbrīžam jau nu gan nekas nebūs ... Lai runā viņš pats Marīm. Redziet, vecākiem cilvēkiem šinīs laikos grūti izprast, kā tiem jauniem tas prāts ... Es tur nekā nevaru pateikt ... Citādi jau man nekas ... untlīgs, patīkams cilvēks ... sava vietiņa arī, kā dziržu ... Ja jau nebūtu tas Krauklīšu Pēteris, es jau ar mīļu prātu ...»</p>
                 <p>Kad «labais vīrs» to visu Starpingkam izteica, tas tapa pavisam tāds modīgs un sērīgs. Viņas asprātība un jautrība uzreiz kā ar roku atņemta, un Marīs viņu tīri vai izzoboja ... Vai viņš «trūvējot» pēc savas mīļākās? ... Gluži neapzinoties, tā viņu aizķēra līdz sirds dibenam. Bet neba viņa tik ļauni domāja, viņa tikai nezināja, kas noticies. Viņš vairs neprot atbildēt neko ... norīstās tikai vien...</p>
                 <p>Ai, kā tas viņam grauza sirdī! Visur ar savu drošu uzstāšanos tas bija gājis kā uzvarētājs, katris viņam pagrieza ceļu, un viņš arvien bija tas pirmais. Un te nu nāk kāds «Krauklītis» vai «Kauķīts» un nostājas viņam priekšā ... otrreiz jau viņam izjauc rēķinu. Tur jau pavisam no lomas jāizkrīt ... Un skuķe patika viņam tik ļoti, tik ļoti ... viņš aizgāja tikpat kā slims ... Nē, nē, no tāda puņķutapas gan viņš neļausies izcūkoties, Štrunt! Cīņa vēl nebija pamesta. Pie gadījuma viņš gribēja aplūkot savu sāncensi drusku tuvāk un viņu labi iztrīcināt. Viņa godkārības dzenulim uzstājās vēl trešais mērķis, blakus labai naudai un smukai sievai arī izcelt savu konkurentu no sedliem.</p>
                 <p>Pēterim nebija ne jausmas, kādi dusmu un skaudības mākoņi sagatavojās pār viņa galvu. Viņam jau tā tā biedrības lieta darīja raizes ... netiek un netiek nekur uz priekšu. Kleins atkal patlaban pie viņa ieradies. Atkal tur cēlies vēl tāds mazs āķītis, atkal vajag kādu aktu nodokli un stempelmarkas, un atkal tas nācis ar savu kasi par īsu. Ar divdesmit pieci viņam pietiktu, un lieta būtu cauri. Bet citādi varot iznākt ļoti nepatīkama novilcināšanās. Divdesmit piecu rubļu dēļ — tas taču nebūtu to vērtē! ...</p>
                 <p>Pēteris piesarcis klausījās ... Viņš tik daudz jau devis ... patiešām tā tauta iznāk priekš viņa par dārgu ... Viņš nemaz nesamanīja, kādu atbildi šim cilvēkam dot ...</p>
                 <p>«Vai pie mūsu kasiera jau bijāt?!» viņš ievaicājās.</p>
                 <p>«Atvainojiet,» Kleins pa pusei sāpīgu, pa pusei diabolisku smaidu attrauca, «viņš man "gluži svešs cilvēks... pavisam nesimpātisks kungs. Tik intimās lietās es griežos tikai pie labi pazīstamiem ...»</p>
                 <p>Patiesībā viņš meloja, jo arī Mikumu tas uz tā paša rēķina bija pāra reizes</p>
                 <pb/>
                 <p>nopumpējis. Tikai bija nācis pie atraduma, ka ar to iet daudz grūtāki nekā ar Pēteri.</p>
                 <p>Kad Pēteris vēl vilcinājās, viņš turpināja: «Esmu tos statūtus par lētu apņēmies, tā ir tā lieta! Man iznāk liels zaudējums. Bet es par to neko nesaku. Es taču pats visai tai lietai simpatizēju. Apdomājiet, ja mēs šo lietu dabūnam cauri, tad esam pastrādājuši tādu darbu, ka mūsu vārdus bērnu bērni daudzinās ... Un kas tur nieka divdesmit pieci rubļi! ... Nu, norunāsim tā: pēc divdesmitā, kad saņemšu algu, es jums to naudu atdošu ... Bet tai lietai es neļaušu iekrist ūdenī... nekad ...»</p>
                 <p>«Nu labi,» Pēteris beidzot sacīja un meklēja kopā naudu, «šoreiz vēl jums došu, bet tad pēdējo reizi ... Iekāms biedrība mums nebūs rokā, ne graša vairs ... Kur tas laiks, kad pēc norunas jau vajadzēja būt ... Parūpējieties taču ...»</p>
                 <p>«Maza lieta!» Kleins atmeta ar roku ....«Kad man tā nauda, lieta viens, divi, trīs cauri ...»</p>
                 <p>Te iebruka vīnūzī pa durvīm divi glauni kungi, viens tuklis ar «šupenpelci» un augstām oderētām galošām, otrs kalsens ar ciķelbārzdu un pelēku baranķena cepuri. Tas viens bija Starpingks un tas otrs Kurmingks, acumirklī bez vietas ...</p>
                 <p>Bramanīgi tie drāza cauri lielajai letes istabai uz blakus atronošo biljarda istabu. «Ē kelner, bufečik, marķiera še nav!» Starpingks, atvēzējis savu kažoku, iesaucās. «Štrunt! ... Divus konjakus, divus Mirandas cigārus! ... Alu arī dzersim, Fredi? Vēlāk! ... Nu labi ... divus konjakus un divus cigārus, bet živai! Nesnauž tur pie bufetes ...»</p>
                 <p>Pie tam viņš lepni nočinkstinaja kabatā sīku naudu, un viņa sejā varēja lasīt: tie ir vīri, kas to var! ... «Fredi, izgrūdīsim kādu partiju,» tas sacīja savam biedram. «Ko mēs ņemsim līdzi? Lai iet divi konjaki un divi cigāri ...»</p>
                 <p>Pēteris turpretim runāja vēl arvienu ar Kleinu un nebūt nesteidzās ... liekas, ka viņš to nemaz nebūtu dzirdējis. Jo, lai gan viņam nebija ne mazākās jausmas, kādēļ Starpingks nācis, bet manīja it labi cauri viņa provokatorisko toni ...</p>
                 <p>«Nu, kas ir, vai ir vai nav?!» Starpingks dauzīja ar keiju grīdu... «Ja nāk miegs, aizslēdz pirms to krogu cieti, tad varī izgulēties ... Ē bufečik, vai kurlis esi?! Konjakus un cigārus ...»</p>
                 <p>«Koška!» Pēteris uzsauca savam draugam, izdodams viņam ar to mutisku pilnvaru. «Apkalpo taču tos kungus ...»</p>
                 <p>Koška jau atkal nebija slinks. Viņš jau bez teikšanas to būtu darījis, bet viņam bija diezgan smalkas nāsis izost, uz ko tas izgāja, un tādēļ bez teikšanas nekustēja.</p>
                 <p>«Ko kungiem vajaga?!» tas jautāja ironisku padevību. «Cik konjaku? Cik alus? Cik cigāru?»</p>
                 <p>«Divus konjakus un divus cigārus!» Starpingks viņu mazcienīgi uzlūkoja. «Cikreiz man būs jāsaka? Bet feinus ... To labāko zorti, kas tev ir ...»</p>
                 <p>«Šampanjerkonjaku!» Kurmingks, izgrūzdams vārdus caur nāsīm, papildināja «Kognak viekss ...»</p>
                 <p>«Vai tad šim tas ir!» Starpingks nicīgi pasmējās. «Štrunt ar ... »</p>
                 <p>«Ko tad jūs domājat?» Koška viņu lielām acīm uzlūkoja. «Mēs jau neesam Utu krogū, kur nekā nevar dabūt.»</p>
                 <p>Starpingks pārsteigts baltām acīm uz viņu noskatījās ... Cirtiens tātad bija trāpījis ...</p>
                 <p>«Jā, ko tad kungi īsti dzers?!» Koška nepacietīgi iesaucās. «Šampanjerkonjaku! konjak vjē ... Vai arī to pašu kartupeļu čisčiņu ... Lētāk iznāks, ko?!»</p>
                 <pb/>
                 <p>Starpingkam bija pat piespiesti jāpasmaida ... «Štrunt ... dod to labāko zorti, kas tev ir ... Bet lokies ... Balles arī vajaga uzstādīt ...»</p>
                 <p>Koška jau nu ķelneris bija uz pekām ... deva visu, lai tikai kungi sauc ... Apkalpoja arī viņus pie biļarda galda, nemitīgi ar sevi sarunādamies: «Vai tad es nu nieka kungus apkalpoju? Dzerama nauda būs ... Iedzeršana būs ... Dzīvosim tupu rāpu kā pa Utu krogu ...»</p>
                 <p>Bet Starpingks to negribēja dzirdēt. Izdzēris savu glāzi, tas saviebās un nicinoši to uzlūkoja. «Gatavais Štrunt! ... Un ir ar glāze? ... Ne piņģerota lielumā ... uz mēles nav ko uzliet ...»</p>
                 <p>«Mēs jau neesam Utu krogū!» Koška attrauca. «Tur iževici dzer ar ķipjiem kartupeļu provi ... Pie mums nāk kungi ...»</p>
                 <p>«Nu, Štrunt arī... liec balles, ko babelē!» Starpingks uzsauca... «Dzeltens vidū ... jā, pļuks! Kas tas nu par biļardu, Štrunt ... Bantes cietas kā koki, bumbas kā izdiluši rati, pavisam sagrabējusi būšana! ... Ko nu, puikam nodod rokās vīnūzi, kas tur var būt ... Ir gan tas Brikmanis nolaidis savu vīnūzi ... Tīri kauns ...»</p>
                 <p>«Vajag tik prast spēlēt, biļards ir labs,» Koška palika pie sava ... «Pie mums ķeijas galus smērē ar krītu, Utu krogū bada griestos ...»</p>
                 <p>Starpingks, proti, tā darīja. Tas «Utu krogus», kā redzams, viņam nemaz nepatika, jo balti vien uz Koškas noskatījās. Bet ko tādam kleram darīsi! Viņš labāk to nemaz neievēroja un piegrieza visu vērību spēlei. «Sarkans vidū, dzeltens stūrī, dublē, šašarom ... Ak, krīt ... un ja vēl nebūtu tāds Štrunt biļards ...»</p>
                 <p>Viņš ņēma partiju pēc partijas, Kurmingks ne domāt viņam līdzi tikt ...</p>
                 <p>«Sasauc, sasauc, kungi, par tukšu nespēlē,» Koška mudināja. «Pie mums nav tā kā Utu krogū, kur cits citam acīs skatās; pie mums, kad divi spēlē, septiņiem vajag dzert...»</p>
                 <p>«Dzeltens vidū, atkal!» Starpingks likās to pavisam nedzirdot, bet tad uzsauca pats uz savu iniciatīvu. «Ē, padod alu, šņabi arī un uzkožamos ... paciņu Bafrā, to labāko zorti... Štrunt, Katrina šurp vai turp ... Cik man jāmaksā? ... Te būs nauda ...»</p>
                 <p>Viņš izvilka savu biezo deņķelbuku, izrāva no tā simtnieku un nosvieda. Laikam gribēja Pēteri ar to izbaidēt. Bet tam maks tikpat labi «spikots», tas izvelk savu un izmaina kā nieku. Koška iznes viņam un piezīmē: «Pie mums jau nav tā kā Utu krogū, pie mums sīkas naudas, cik vajadzīgs.»</p>
                 <p>Tas sasodītais Utu krogus! Starpingks spēlēja noskaities, bet krist viņam krita gan.</p>
                 <p>Kurmingks beidzot nolika ķeiju. «Ar tevi jau nav vērts spēlēt, tu jau spēlē tikpat kā marķieris ...»</p>
                 <p>«Kas marķieris, Štrunt! ... Vai ņemsi trīsdesmit priekšā?»</p>
                 <p>«Ā, tā ir cita lieta», Kurmingks piesolījumu pieņēma ... «Tad tu mani par Jani nevarī pataisīt ...»</p>
                 <p>Viņi laida atkal tālāk, bet tas pats dievs. Beidzot Kurmingks galīgi atteicās ... «Nav patiešām nekāda nolūka, ja nav līdzīga pretnieka ...»</p>
                 <p>«Man pretnieku!» Starpingks bramanīgi iesaucās. «Man tāda Rīgā nav... Kas grib te iekš visu Brikmaņa vīnūzi, un lai viņš būtu šāds klers vai tāds — izspēlēt ar mani uz biļarda?! ... Vai ir kādam dūša? ... Ja ir, lai nāk šurp, izpucēšu tikpat kā vecu flinti!»</p>
                 <p>Neviens neatsaucās... pat Koška tikai sarkastiski smīnēja: Iedzēris glāzi alus, viņš vēl reizi atkārtoja, izaicinoši zīmēdams uz leti, kur stāvēja Pēteris ...</p>
                 <pb/>
                 <p>«Kas tura man pretim, ja ir vīrs? Nu, Štrunt, rubli partiju... Ak kleri, vieni kleri ...»</p>
                 <p>Te Kleins, kas, Pēterim par lielu pārsteigumu, naudu saņēmis, nebija vis gājis tūdaļ projām, bet palicis noskatīties viņu spēlē, piegāja piepeši pie plaukta un, izmeklējis tur vienu ķeiju, sacīja: «Pamēģināsim mēs abi, draugs!»</p>
                 <p>«Tad tu, vācieti, gribi ņemt no manis stundas?!» Starpingks pašapzinīgi iesaucās. «Tiem kleriem bail? Štrunt, lai notiek! ... Tātad rubli no partijas bez tam vēl divdesmit kapeikas priekš tēriņa ... Pieņemts ...?»</p>
                 <p>«Olreit! Zecējiet ārā ...»</p>
                 <p>«Nu, tad tik raugi šurp naudu ... ak, kā krīt ...» Un spēlēšana gāja vaļā. Vai nu Starpingks pārāk saņēmās, vai Kleins pārāk nolaidās, no sākuma pirmais noņēma vairāk partijas no vietas. Par to viņš tad arī sāka lieliski plātīties. «Ar manim biļardu spēlēt, jaunskungs! ... Dzeltens vidū, sarkans stūrī, atkal Karline... redz, kur lasās ... Partija atkal! ... Štrunt, ko nu sauks? Kas tagad nāk līdz? Konjaks, alus, cigāri? Liec galdā, marķier, liec galdā ... jaunikungi samaksās ...»</p>
                 <p>Koška jau nebija slinks paklausīt, tā ka galds drīzi vien lūza no dzērieniem. Protams, ka tad arī pats nesējs varēja nodzerties līdzi, cik tik tīk. Un Starpingkam sekste auga augdama. «Ko nu ar puikām? ... Un ja vēl Brikmanis nebūtu tā nolaidis to galdu! Štos partiju reizi no reizes ...»</p>
                 <p>Bet tad lapa sāka griezties piepeši uz otru pusi. Starpingks laikam sāka drusku gurt, un Kleins tagad nu vēl īsti parādīja savu mākslu. Nevienu balli tas neizlaida ... tiklīdz tika klāt, tā partija cauri ... Starpingkam jāvelk rubulis pēc rubuļa ... viņam jau sāka svīst ...</p>
                 <p>«Kas tad nu, vai nu mute cieti!» Koška skaudīgu prieku iesaucās. «Skat nu, kā te vīram krīt! ... Velc tikai nu ārā to otru Katrinu ... mēs saskaldīsim ... Karline uz Karlini ... atkal vidiņā ... ak, cik smuki krīt ... Redz, tā vajag stundas dot ...»</p>
                 <p>«Lai pārskrien, lai pārskrien,» Starpingks sevi mierināja ... «pienāks arī mana reiza ... Štrunt! Katrina šurp vai turp ... netrāpa jau nabagu ...»</p>
                 <p>Un Kurmingks apzinīgi piebalsoja: «Tie ir vīri, kas to var ...»</p>
                 <p>Starpingkam patiešām drīzi vien nācās skaldīt otru Katrinu ... «Nekas, vēl jau makā turas tāds bišķis,» viņš, sevi mierinādams, atbildēja uz Koškas tītījumu. «Štrunt — tas priekš manis nieks. Nav jau tāds knēvelis, kuram nav ne plika vērdiņa pie dvēseles ... Man katrā laikā makā savi trīs, četri simti un zelta pulkstenis arī no simta —»</p>
                 <p>«Un par kažoku arī dos kādu rubļu desmit,» Koška, viņu aplūkodams, vērtēja tālāk ... «par galošām arī dabūsi uz pristiņa pāris rubļu ... Ak, ta nu kungiem paklīst sīka nauda ... nu varēs Utu krogā samīt uz veciem kažokiem ...»</p>
                 <p>Tas Starpingkam beidzot bija par daudz. «Utu krogū, Utu krogū!» viņš to mēdīja ... «Štrunt, kas tev par daļu?! Utu krogus tāds pats krogus kā šis Gnīdu krogus un vēl labāks ... Tu te cilvēkus riesi, kas ko patērē? Atstāj nost no mūsu dzēriena ... Štrunt, te tev nav nekāda darīšana! ...»</p>
                 <p>Bet Koška par to nemaz nesatrūkstas. «Pie mums nav tā kā Utu krogū, pie mums dzēriens pieder tam, kas vinnē ... Pateiciet viņam paldies, ka viņš arī jums, paspēlētājam, atļauj drusku pasmeķēt ... Kungs, vai brīv iedzert!?»</p>
                 <p>«Olreit, ko nu tik daudz prasi!» Kleins vienaldzīgi atbildēja, noņemdamies ar spēli.</p>
                 <p>«Tā! Prozīt ... uz veselību ... Divi spēlē, septiņi dzer, nav pie mums tā kā Utu krogū ...»</p>
                 <pb/>
                 <p>«Ak tu klers, ak tu klers!» Starpingks sāpīgi nopūtās ... «Nu, nav jau vaina ... varu samaksāt ... viens pats varu visu samaksāt ...»</p>
                 <p>Kleins viņu uzaicināja spēlēt kontra uz tēriņu, un Starpingks atteikties nevarēja. Viņš jau nespēlēja slikti un būtu arī varbūt kādas partijas vinnējis, ja Koška viņu nemitīgi nebūtu grauzis un pastāvīgi uztraucis. Bet tagad viņam vairs negāja it nekā. Arī Kurmingks, viņa draugs, atrada par vajadzīgu piezīmēt: «Vadzi, draugs, tu jau vairs nemaz nespēlē feini ...»</p>
                 <p>«Štrunt!» Starpingks attrauca. «Nelaime spēlē, laime mīlestībā ... Tas ir drusciņ vairāk ... Šādu tādu puiķeli izcelt no sedliem, tas man nieks! ... Es arī māku paņemt pieci tūkstoši ...»</p>
                 <p>«Vo, vo, vo, spēlē uz to laimi mīlestībā,» Koška iesaucās ... «Prozit, uz tiem pieci tūkstoši jau var iedzert ... Droši vien dabūsi to Glāzmankas žīdieti ar tiem pieci tūkstoši ...»</p>
                 <p>Uzreiz Starpingks nosvieda ķeiju. «Es nespēlēšu vairs ... Katriņa šurp vai turp ... es visu varu samaksāt, bet, kad tāda ļurbošanās, tad ne ... Štrunt, tad jau neviens cilvēks te nedrīkst ienākt ko patērēt ... Vai Brikmanis zin, kas te par būšanu ?!»</p>
                 <p>«Atvainojiet,» Kleins diaboliski pasmaidīja, «mēs taču norunājām tās partijas kontra nospēlēt! ...»</p>
                 <p>«Tās vecās nospēlēs un tad vairāk ne!» Starpingks paņēma atkal koku... «Nu, ilgi jau tas klers te nedziedās ... Ja man pieci tūkstoši, tad es ar māku to vīnūzi pieņemt ... Štrunt ... ies tālāk!»</p>
                 <p>Viņi nobeidza savu spēli ... Tā kā sanāca liela sturme jaunu viesu, tad Koškam vajadzēja stipri piepalīdzēt Pēterim, un tas nedabūja vairs ar Starpingku āķēties... Un, kad palika atkal plānāks un Pēteris atkal paskatījās, kā -ir, viņi bija jau projām.</p>
                 <p>«Tas te bija nācis mūs muļķot, bet nu izmuļķoja pats sevi!» Koška viņam smiedamies sacīja. «Vairāk nekā simts rubļu Kleins viņam noņēma skaidrā naudā un kur tad viss tēriņš ... Vajag arī ... Kā viņš pats izteicās, tam esot bagāta sieva paziņā ... nu ir palicis pavisam traks ...»</p>
                 <p>Pēteris ar labpatiku visu noklausījās, un ne prātā viņam nenāca, kas tā tāda bagātniece varētu būt. «Bet kur Kleins?» viņš piepeši iejautājās ...</p>
                 <p>«Aizgāja! ... Sametās ar to mergu ar acīm un aizgāja ...»</p>
                 <p>«Ar Matildi!?»</p>
                 <p>«Jā.»</p>
                 <p>Pēteris uzreiz palika tāds ērmots. «Koo?! Un ne ardievu nepateicis! ... Nu, kad viņam tik daudz naudas, viņš jau man to divdesmitpiecnieku varēja atdot ...»</p>
                 <p>«No viņa tu naudu atdabūsi?!» Koška pārsmiedams iesaucās. «Nu tad drīzāki no suņa desu un no zostēviņa auzas ... Tas puisis tev zin, kur naudu lietot ... Man rādās, šis vācietis ir liels bauerfengeris.»</p>
                 <p>Viņš to izteica it kā Kleinam par atziņu, bet Pēterim tas bija tikpat kā nazis sirdī. «Nu ir falši!» viņš nodomāja. Lietas apstākļi tam skaidri nostājās priekš acīm. Nav riktīgs cilvēks, viņš nav ... Ar biedrību nekā nebūs ... nav vērts ne domāt ... Jo kam nopietnas darīšanas būs priekšā un vēl tik steidzīgas, vai tam vaļas klerot apkārt un dauzīties ar skuķiem ... Kad tu izčibētu! Jo vairāk viņš par to lietu domāja, jo vairāk viņam vajadzēja skaisties ...</p>
                 <p>Vēlāk atnāca Fuchsings. Viņš nomanīja, ka Pēteri moca kāds iekšējs nemiers. Ne acumirkļa tas nevarēja nostāvēt uz vietas, it kā to kāds ar adatām badītu.</p>
                 <pb/>
                 <p>Vārdos tāds skops un saīdzis, kā jau kad cilvēks nācis pie nepatīkama atraduma un ir ļauns pats uz sevi ... Ka Kleins viņu lietā ko izdarīs, tur nebija vairs ko cerēt, bet Fuchsingam viņš to nedrīkstēja teikt un nedrīkstēja arī atzīties, ka maldījies ...</p>
                 <p>«Persi, kas tev kait?» Fuchsings viņu reižu reizēm uzrunāja. «Tu šodien pavisām tāds sabozies.»</p>
                 <p>«Galva sāp!» Pēteris atbildēja. «Pastāvīgi te tais dūmos un tvanā ... Izklaidēties arī nekur nedabū ...»</p>
                 <p>«Tev taisnība ... Cauras dienas šādā «vozduchā» dzīvojot, var arī slims palikt ... Un laukā pie pirmā sniega tik skaists kamanu ceļš ... Trapēm vien ļaudis šodien brauc uz Kudrē ... Vai mēs arī neaizlaidīsim?»</p>
                 <p>«Varētu! Vai arī kur citur ...» Pēteris atbildēja. «Es patiešām vairs nevaru nostāvēt uz vietas ...»</p>
                 <p>«Nu labi, izbrauksim pastaigāties ... brauksim, kur pagadīsies.»</p>
                 <p>Runāts, darīts. Pēteris izņēma no kases naudu, atstāja tikai maiņas tiesu, nolika Košku savā vietā un tad ar Fuchsingu izgāja.</p>
                 <p>Laiks bija rāms un mīksts, ielas spoži baltas, un pajūgu pogas žvadzēja no visām pusēm. Pirmo svabado fūrmani, kuram daudzmaz labāks zirgs, tie grāba cieti un sēdās iekšā.</p>
                 <p>«Uz kurien?» fūrmanis jautāja.</p>
                 <p>«Pabrauc tepat pa pilsētas labākajām ielām,» Fuchsings sacīja ... «vēlāk tad redzēsim ...»</p>
                 <p>Pajūgs šļūca pa glumo ceļu uz priekšu tikpat kā pa taukiem, tikai šur tur ap stūriem vai citādi pasveroties, paslīdēdams sāņus. Slieču šņākšanai pa vidu zirgu pakavi, knik, knik, knik, knik ... šī skaņa Pēterim ko tamlīdzīgu atgādināja ... Fuchsings, pacēlis galvu, aplūkoja Rīgas mājas. «Redz, kas par varenu namu!» tas iesaucās, kad viņi brauca garām Komersas viesnīcai. «Būs, laikam, pate lielākā visā Rīgā. Bet maksājuši viņi te par gruntsgabalu «štats kasei» dzīvu naudu ... Četrdesmit rubļu par kvadratasi ...»</p>
                 <p>Fūrmanis atgriezies arī iejaucās valodā. «Par to naudu, ko te maksā par asi, uz laukiem var nopirkt veselu pūra vietu par dzimtu.»</p>
                 <p>«Jā, par to mēs dzīvojam Rīgā, draugs», Fuchsings atbildēja. «Ar kuģiem vien izved par gadu par 27 miljonu rubļu preču, par 15 miljoniem ieved. Pilsētai līdz kādu 800.000 rubļu gadā ienākšanu. Jau pērngad, 1867. gadā, Rīgai bija vairāk par 102.000 iedzīvotāju ...»</p>
                 <p>«Jā, jā, tas ir pulka!» fūrmanis piebalsoja. «Bet kur nu laidīsim?»</p>
                 <p>«Laid te pa Suvorova ielu uz Pauluči ielu, ārā uz Lielo ielu,» Fuchsings aizrādīja.</p>
                 <p>Kad viņi brauca pa Pauluči ielu garām Vērmaņa parkam, Fuchsings aplūkoja otrpus ielas tukšos, neapbūvētos gruntsgabalus, kuri izstiepās līdz politechnikai, kuru patlaban cēla. «Redzi, Persi, ja mums kādreiz būs latviešu biedrība, te mums viņu vajadzētu celt. Te mums būtu pašā vidū. Visiem vienādā attālumā — Aleksandera vārtiem, Jāņa vārtiem, Smilšu kalniem, Sarkandaugavai, Pārdaugavai ... Kur tad latvieši citur ir kā pilsētas malienās ... centrā jau viņu nav ...»</p>
                 <p>«Jā, ar to biedrību,» Pēteris piesarcis rūgti iesmējās ... «Diezin, kas ar to būs.»</p>
                 <p>«Nu, vienreiz jau nu būs!» Fuchsings piebilda. «Vai nu taisni šoreiz, bet vienreiz būs ... kad būs pienācis tas laiks ... Viņi nevarēs to vairs aizturēt ... Redzi, katrai lietai vajag attīstīties ...»</p>
                 <p>Fuchsings nemaz nezināja, cik sāpīgu vietu tas Pēterim aizķēra, runādams</p>
                 <pb/>
                 <p>par latviešu biedrību ... Par to tikpat kā vairs nepavisam nevarēja runāt. Viņš jau patlaban gribēja Fuchsingam izstāstīt, kā akcijas stāv, bet tas viņu pārtrauca:</p>
                 <p>«Lūk, mūsu veča rezidence! ... Dzīvo viņš tikpat kā mazais dieviņš Francijā ...»</p>
                 <p>Viņi patlaban pabrauca garām konsula Rabemaņa mājai ... Pēteris to zināja bez viņa teikšanas; to, ko viņš te bija piedzīvojis, tas draugam vēl arvien slēpa ... Sērīgu smaidu viņš to visu atcerējās.</p>
                 <p>Viņi bija jau sasnieguši Lielo Pumpi, kur tagad atronas jaunā Ģertrūdes baznīca ... «Vai zini, Persi, ko?!» Fuchsings ātri iesaucās... «Aizlaidīsim līdz Kudrē (Coudray) viesnīcai! Apskatīsim, kādas firmas tur izbraukušas ...»</p>
                 <p>Pēteris bija uz miera, un fūrmanis laida knaši uz priekšu. Tie bija jau ārā iz pilsētas uz klajuma, kur tikai vēl kāda reta māja. Metās jau krēsla ... Viņi sastapa lielas braucēju rindas, gan fūrmaņos, gan privateķipažās ... Iekšā sēdētāji, pa daļai abēja dzimuma, bija ļoti jautri, skaņi sarunājās, trokšņoja, dziedāja ... lika brīžiem kučieriem pieturēt vai braukt soļiem un paši svaidījās ar mīksto sniegu. Pa lielākai daļai viens jaunskungs pret vienu jaunkundzi vai divām jaunkundzēm. Tas viss savienots ar lielu kņadu, iekliegšanos, kad labi trāpīts, atriebšanos, bēgšanu, gūstīšanu, mūžīgiem smiekliem, ar vārdu sakot, te atklājās īstā vīna vai šampanieša pārgalvība.</p>
                 <p>Fuchsings daudz no šiem ļaudīm pazina un, smaidīdams un galvu locīdams, ar tiem sasveicinājās. Viņš sastapa daudzas pazīstamas firmas.</p>
                 <p>Toreiz Rīgas firmas vēl nebija tiktāl atkāpušās no agrākās patriarkaliskās kārtības kā tagad un, starp citu, bija pilnos ziedos tas paradums,ka pie pirmā sniega šefs ar visu veikala personālu izbrauca kopīgi pastaigāties. Šāds pastaigāšanās galamērķis agrāk bija Altonava, bet toreiz tai jau stipri konkurēja Kudrē viesnīca uz Pēterburgas šosejas, kura atradās aiz tagadējās «Feniksa» fabrikas. (Šimbrīžam tādas izbraukšanas vēl notiek, gan daudz mazākā mērā, drusciņ tālāk uz «Villa Novu» un Šmerli.) Nebija nevienas daudzmaz pieklājīgas firmas, kas saviem ļaudīm šo prieku nebūtu novēlējusi. Tika visu cauru dienu ēsts, dzerts un dancots uz veikala rēķina.</p>
                 <p>Kudrē viesnīca bija pilnīgi tam mērķim ierīkota un pa galvenai tiesai no tam vien dzīvoja. Bija liela zāle, kurā spēlēja kamermūzika, un visi, kas vien vēlējās, varēja piedalīties pie dejas. Tāpat bija liels daudzums lielāku un mazāku atsevišķu istabu, kur visi tie varēja apmesties, kuri neapmierinājās ar vispārējo viesu istabu. Pa lielākai daļai izbraucēju pulciņi pie ēšanas un dzeršanas noņēma katris savu istabu, bet pie dejas visi pulciņi sagāja kopā. Vai arī tādi, kas gribēja būt pilnīgi par sevi, paņēma lielāku istabu un dejoja tur pie līdzpaņemto harfenistu muzikas.</p>
                 <p>Šādiem izbraukumiem piemita ļoti romantiska nokrāsa. Pat šefi, kas ikdienējā dzīvē bija bargi un nepieietami, še iesilušā prātā bieži vien sadzēra ar savām pārdevējām un kasierēm tubrālības ... Ja atkal vīrieši vien brauca, tad šādām sabiedrībām drīzi vien piesitās «ļaunas» sievietes, kas tos pavedina uz neceļiem. Tādēļ tad arī bieži brauca līdzi pašu cienīgās un viņu meitas, kuras tad savukārt iemīlējās savu tēvu komijos un kantoristos. Tādās reizēs tad pie šādiem izbraukumiem notika tās lielākās «siržu zādzības». Un, ja izredzētais daudzm az bija cilvēks, tad vecāki arī daudz neliedzās, pieņēma jaunos cilvēkus par saviem </p>
                 <pb/>
                 <p>znotiem un veikala kompanjoniem, un vēlāk tie attīstījās par tādiem pašiem principāliem. Caurmērā dzīve toreiz, ja arī ne bagātāka, tad tomēr bija daudz vieglāka un drošāka nekā tagad. Konkurence vēl nespieda tik smagi, un ļaudis arī nebija norobežojušies tik cieši mantīgos un proletāriešos ... ja tikai tie vienas tautības. Bet patlaban arī Rīga bija sasniegusi to laikmeta sliegsni, kur tas tapa citādi ...</p>
                 <p>Viņi beidzot pieturēja pie zili pelēkas koka mājas ar izrobītām zimzām un lika fūrmanim uzgaidīt. Bija jau sadegtas ugunis. No lielās zāles skanēja pretim mīkstas vijoļu un flautu skaņas klavieru pavadībā ... Beidzamie izbraucēju pulciņi izlaida pēdējo hopsā valsi, lai dotos atpakaļ uz pilsētu. No citām istabām un no koridoriem plūda pretim ēdienu smarža, jaukta ar smalku cigāru un vīna tvaikiem, kas ziemas laikā izdarīja sevišķu kairienu uz nerviem. Ķelneri vēl arvien steidzās, ka ļipas vien kustēja, jo bez lielākām sabiedrībām bija izbraukuši vēl atsevišķi pārīši, kuri pa vienam vai vairākiem tādiem kopā gribēja paturēt kopējas vakarīņas un uzdzīvot.</p>
                 <p>Fuchsings, kuram tās vietas pazīstamas, gāja pa garo koridoru zālei blakus uz priekšu, vai nevar te sadzīt kādu tukšu istabiņu, kur apmesties un pastellēt vakarīņas. Meklēdams pēc vienas tādas, tas atrāva vaļā kādas durvis, kuras ķelneris aiz pārskatīšanās nebija pieslēdzis, bet istabiņā bija ievietojies kāds mīļš pārītis.</p>
                 <p>Pie bagātīgi apkrauta galdiņa, uz kura pat netrūka ledus kubliņa ar «uzstādītu» šampanieti, kāds jauns vīrietis ar jaunu dāmu dzīvoja labu dienu. Pārsteiguma brīdī tā viņam sēdēja taisni uz klēpja un bija apķērusēs ap kaklu.</p>
                 <p>«Jēzus Marīja... pans!» viņa izbijusēs uzšāvās un atlēcās no tā nost... Matilde ...</p>
                 <p>Arī viņas kavalieris uzlēca kājās un tāds jocīgs un apjucis viņu uzlūkoja. «Atvainojiet, mēs te ieturam mazas vakarīņas ...»</p>
                 <p>«Jā, jā, mēs jau redzam,» Fuchsings attrauca, «piedodiet, ka iztraucējām. Bet tas nebija ar nodomu ... iesim, Persi ...»</p>
                 <p>Bet Pēteris nekust ne no vietas. Viņam acis sāka zvērot, ķermenis trīcēt, bargi tas uzlūkoja gan Matildi, gan viņas kavalieri. «Kleina kungs!» viņš ar mokām izdabū, jo balss negrib lāgā klausīt un smacē viņu nost ... «Kleina kungs!» spilgti skan tukšajā koridorā. «Vai tā jūs strādājat priekš mūsu lietas?! ... Ak jūs?! ...»</p>
                 <p>Kleins patiešām jutās neomulīgi un nesaprata, kā lai šo savu soli attaisno. «Ko es tur varu darīt, ka jums neapstiprina!» viņš beidzot atcirta ... «Jā, kad jūs nebūtu jaunlatvieši, tad gandrīz ... Es darīju visu, ko spēju, bet jaunlatviešiem nedod ...»</p>
                 <p>Bet no vaiga tam varēja nolasīt, ka tas tikai mānījās un nekā nebija darījis.</p>
                 <p>«Taā!» Pēteris uztraukts drebēja. «Un ko jūs visu laiku apgalvojāt?! Ko jūs man vēl priekš dažām stundām teicāt? ... Un kādēļ jūs naudu ņēmāt, kad jums tas nebija iespējams? Atbildiet man to! ...»</p>
                 <p>Viņš sita draudēdams ar dūri uz galda, ka šķīvji vien lēkāja, un viņu smalkās vakarīņas draudēja aiziet pie velna ...</p>
                 <p>Kleins kodīja lūpas. «To nieka kapeiku dēļ ... par to jums nav vērts skaisties ... Varu jums tās atdot ...»</p>
                 <p>«Kleina kungs!» Pēteris skaldīja galdiņu tikpat kā malku. «Jūs esat šubjaks, krāpnieks, nelietis ... Un viņa ... viņa ... fui ...»</p>
                 <p>«O, nemaz!» Kleins uzreiz sāka citā balsī un ciniski iesmējās ... «Lūdzu neuztraukties ... Ja jūs domājat, ka jums uz šo dāmu lielākas tiesības, tad jau mēs to citādi varam izdarīties ... Kas tā gan par izturēšanos ...»</p>
                 <pb/>
                 <p>«Muļķības,» Fuchsings iebilda. «Persi, nāc iesim ...»</p>
                 <p>«Jūs neģēlis, jūs ...» Pēteris, to neievērodams, kliedza ... «Jums acīs iespļaut ...»</p>
                 <p>«Mans kungs!» Kleins saslējās. «Esiet tik laipni un atstājiet mūs! ... Jeb es saukšu ķelneri ... Jūs esat pavisam neizglītots zemnieku klucis ...»</p>
                 <p>«Tu vācu pļukata ... žuliks!» Pēteris smēla, bet Kleins veikli izvairījās sānis. Viņš nostājās grasošā pozicijā, jo Pēteris mēģināja otrreiz ...</p>
                 <p>«Jēzus Marīja!» no vienas puses Matilde metās starpā, un no otras puses Fuchsings viņu turēdams mierināja: «Persi, Persi, netaisi dumjības ...»</p>
                 <p>«Laid mani, laid!» Pēteris lauzās no viņa tikt vaļā ... «Es viņu nožņaugšu ... es viņu ...»</p>
                 <p>Bet Fuchsings saņēma viņu arvien cietāki un cietāki, ka tas noķepurojās vien ... «Apžēlojies, Persi, kam šādu kņadu ... to lietu mēs vēlāk nokārtosim itin mierīgā garā ... Jūs, Kleina kungs, mums izkrāpto naudu atmaksāsiet ...»</p>
                 <p>«To mēs vēl redzēsim!» Kleins attrauca. «Lūdzu tikai nelietot nepiederīgus izteicienus ... Es neko no jums neesmu izkrāpis ... To nieka kapeiku dēļ — — Vai zināt, man vajag tikai teikt Kubem vienu vārdu, un jūs šīs saules vairs neredzēsiet ...»</p>
                 <p>«Oho!» Fuchsings iesaucās ... «Tad tāds jūs esat goda vīrs ...» Bet tālāk tas ar nevarēja ar viņu debatēt, jo vajadzēja saņemt visus spēkus, lai noturētu savu satrakoto biedru. «Laid mani, laid ... es viņam ... man nāve vai viņam ...»</p>
                 <p>Redzēdams, ka citādi galā netiks, Fuchsings to paņēma kā bērnu uz rokām un iznesa pa durvīm. «Mēs par to lietu vēl runāsim!» Tas uzmeta Kleinam grasošu skatienu. Vācietis uz to atbildēja, strauji aizcirzdams durvis un tās no iekšienes aizslēgdams.</p>
                 <p>Bet uztrauktais Pēteris arī vēl tagad Fuchsinga rokās ķepurojās tikpat kā tiepumīgs bērns. Draugs noprata, ka še viņu apmierināt būtu veltīgs darbs. Viņš tādēļ to nesa tieši uz kamanām ... Sulaiņi un daži viesi noskatījās viņiem pakaļ, kas tie par ērmiem!</p>
                 <p>Ievīstījis viņu kamanās un uzlicis cepuri taisni, tas uzsauca: «Brauc, kučier ... atpakaļ uz Rīgu.» Un nākošo acumirkli viņi, pogām žvadzot, pilniem rikšiem vien šļūca turpu, no kurienes nākuši ...</p>
                 <p>Vēsais gaiss darīja labu Pētera sakarsušai pierei, un maz pamazām Fuchsingam izdevās viņu apmierināt un pārliecināt, ka viņa dusmas veltas ... «Vai es tev jau to iepriekš nesacīju? ... Tas taču bija sagaidāms.»</p>
                 <p>«Teici jau, teici!» Pēteris rezignēja. «Bet kā cilvēks tā var rīkoties ...»</p>
                 <p>«Tu redzi, ka var ... un ar uztraukšanos tu pie tam neko nevarī grozīt ... Tas tikai dara karstas asinis un nelīdz neko ...»</p>
                 <p>«Tev taisnība, pats to ieskatu, ka mana izturēšanās ir aplama ... Bet, ja es tikai vien varētu, šim cilvēkam es diezin ko nodarītu ...»</p>
                 <p>«Tā tu viņam nemūžam nepietiksi,» Fuchsings sacīja. «Ja tu kādam gribi pietikt, tad tam nevajag zināt, ko tu par viņu domā ... Bet nu esi prātīgs! Brauksim uz Klostera pagrabu un paturēsim labas vakarīņas ... Tev nepieciešami vajadzīgs izklaidēties ...»</p>
                 <p>Bet pie īstas omulības un izklaidēšanās viņi netika. Pēteris lēja konjaku uz konjaku, bet viss tas aizgāja tikpat kā aiz ādas. Savā mūžā viņš vēl nekad tik daudz nebija sadzēris, bet nekāda iespaida uz viņa gara stāvokļa ... pat lāga apreibt tas nevarēja. Arvien un arvien sāpīgais dzēlums sirdī. Pat ja tas notikumu</p>
                 <pb/>
                 <p>bija piemirsis, šis dzēlums viņam atgādināja, ka tas ko piemirsis ... Ka biedrība iekritusi atkal ūdenī... un vēl ko citu, bet par to viņš nekā negribēja zināt ...</p>
                 <p>Tikai ap pulksten vieniem naktī tas pārradās mājās un devās uz savu istabiņu ... Ķerdams pēc durvju kliņķa, tas uzķēra siltu cilvēka miesu ...</p>
                 <p>Ātri tas uzvilka uguni ... Matilde! ...</p>
                 <p>«Tu!» viņš iešņācās ... «Ko tu še meklē?! ...»</p>
                 <p>Kā glodene viņa pie tā uz ceļiem, saķer "viņa roku un to karsti, karsti skūpsta ... Viņš jūt ko karstu un slapju ... bezgala žēlums sagrābj viņa sirdi ...</p>
                 <p>Bet tad viņam skaidri priekš acīm, kā viņa sēž Kleinam uz klēpja ... Sašutums un riebjums nomāc žēlo stīgu ... «Nost, nost ... kuņa ... apēdi mūsu biedrību ...» Viņš to sit, grūž no sevis nost, bet viņa arvien karstāk līp un glaužas klāt, un kaisli čukst: «Sit man ... sit, sit... darī man sāpes ...»</p>
                 <p>Tad viņš to no sevis atrāva, ka vai kauli nobrikšķēja, un aizsvieda to kā kādu vecu kankaru istabas vidū ... Iekāms tā paguva atjēgties, viņš bija jau savā istabā un durvis nokraikšķēja ...</p>
                 <p>Še tumsā vēl tikai dažas skaņas, grūti izprast, vai smiekli vai vaidi ... Tad viss klusu ...</p>
             </div>
             <div type="chapter">
                 <head>divpadsmitā nodaļa</head>
                 <p>Pagājušas atkal vairāk nedēļas, un Pēteris notikumu jau pa pusei aizmirsis. Visu laiku viņš nodevies tiktāl saviem vīnūža darbiem, ka gar citu vairs necēla ne ausu. Neizdevība darīja arī iespaidu uz viņa biedriem, kuri tagad ieradās pie viņa arvien retāk. Pret to «tautas lietu» bija iestājies atkal tā kā nogurums un vienaldzība.</p>
                 <p>Tas bija 1868. gada sākumā. Jauns gads bija uzsākts ar labām cerībām, bet neviens nezināja, ko viņš nesīs. Nevienam nenāca prātā, ka latviešu arājam tas būs viens ļoti grūts gads. Tiklīdz Vidzemē, kā Kurzemē cauru vasaru nenolija ne pilītes lietus, aiz liela sausuma meži dega un no dūmiem bija piekūpuse visa «dieva zemīte». Ziemas labība gan vēl cik necik padevās ... salmos gan īsa un smalcina, bet graudi bija labi. Turpretim vasarājs, kā sēts, tā palika. Tikai šur tur rets labības pudurītis sarkanajā tīrumā, šur tur kāda reta vārpiņa ... Rudenī tad arī izkaptij nebija nekāda darba, bet saimes izgāja un retos pušķīšus noplūca ar rokām. Dažs saimnieks pa visu savu tīrumu salasīja uz mata tik daudz pūru, cik bija izsējis, un, kas salasīja otru graudu (divreiz tik daudz, cik izsēts), tas varēja teikties laimīgs ...</p>
                 <p>Bet gada sākumā, kad baltā sniega sega sedza zemi, neviens to vēl nezināja. No jaunā gada jau arvien sagaida, ka tas būs labāks par veco. Un vecais bija sitis dziļas rētas kaimiņiem igauņiem un somiem, ar aukstām miglām nosaldēdams viņu druvas un atstādams tos bez maizes. Pagājušā gada neraža nu tikai vēl šā gada sākumā sāka rādīt savas draudošās sekas. Avīzes, lielās un mazās, visnotaļ ziņoja, ka šīm kaimiņu provincēm jāiet bojā, ja valsts un sabiedrība nenāk tām palīgā. Sāka lasīt labdarības dāvanas priekš bada cietējiem, un arī Rīga šinī ziņā negribēja palikt citiem pakaļ. Bads Igaunijā un Somijā jeb, kā toreiz sacīja, Piņos bija svarīgais punkts uz dienas kārtības un visu mutēs.</p>
                 <p>Sastādījās komitejas, tika izlaisti uzsaukumi, bet tikai vācu un krievu valodās. Ar tiem nu lāgā nevarēja pietikt lielajām ļaužu masām, kuras sastāvēja no latviešiem. Viens otris latvietis, kas vāciski prata, savu artavu arī neliedza, bet pret lielo vairumu lūdzēji ar saviem uzsaukumiem bija mēmi, un šo masu kabatas tad arī palika mēmas pret tiem. Šo nedabīgo apstākli bija ievērojusi arī Rīgas «augstā</p>
                 <pb/>
                 <p>rāte». Ja arī latvieši paši viņas acīs nebija pilnvērtīgi un vāciem līdzi stādāmi, tad tomēr latviešu kapeikas bija tikpat pilnvēitīgas un labas kā vācu, tikai jautājums bija, kā pie tām pietikt? Augstā rāte te velti galvu lauzīja, jo latvieši bija tā norāti un iebaidēti, ka nebija neviena cilvēka, kas viņus varētu priekš šīs labdarīgās lietas organizēt. Jo tik daudz, cik luterāņu mācītāji varēja, tas bija ļoti maz, un tos grašus, ko dievbijīgie baznīcēni iemeta upura makā, tos baznīcām pašām vajadzēja.</p>
                 <p>Runāja, ka arī administrācija nolēmusi dāvanu lasīšanu, cik varēdama, paveicināt. Bez komitejām vēl dažām atsevišķām personām, kuras atklātībā caur saviem nopelniem sabiedrības labā pazīstamas, piesūtīšot apstempelētas listes priekš dāvanu lasīšanas bada cietējiem.</p>
                 <p>Kādu vakaru pie Pētera ieradās Spunde un Fuchsings un uzaicināja viņu sev līdzi pastaigāties ... Tā kā Koška varēja palikt Pētera vietā, tad pēdējais arī paklausīja. Un no šīs pastaigāšanās tie beidzot iegriezās Klostera pagrabā ...</p>
                 <p>Te tāpat visu mutēs lielais posts Igaunijā un Somijā — un kā šo postu segt? To dzīvi pārrunāja pie galda kāds ierēdņu pulciņš turpat blakus mūsu draugiem. Tāpat runa bija par kādu no administrācijas izlaižamu sarakstu, kurā būšot minētas visas tās personas, kurām uzticēta naudas vākšana.</p>
                 <p>Patlaban tiem pienāca vēl kāds jauns biedris, un tas sacīja, ka nākdams nupat guberņas tipogrāfijā dabūjis šo jaunizlaisto sarakstu. «Neesmu vēl tajā ieskatījies,» tas sacīja, «bet tavam vārdam tur arī katrā ziņā vajag stāvēt, Hīmiller. Tu taču tik daudz esi darbojies sabiedrības laukā . ..»</p>
                 <p>Ar šiem vārdiem tas griezās pie kāda sava biedra, mazliet patukla pusmūža cilvēka ar šķeltu bārzdu, kā jau toreizējā mode prasīja.</p>
                 <p>«Katrā ziņā,» kāds otrs piebalsoja. «Hīmillers jau nodibinājis tik daudz biedrību, ka vairāk nav ko dibināt. Bet par priekšnieku viņš nevienā nav ticis ... to godu viņam paņēmuši arvien citi.»</p>
                 <p>No šiem vārdiem izskanēja mazliet tā kā ironija. Par Hīmilleru uzrunātais to neievēroja. Paņēmis no sava drauga papīru, tas ar lielāko interesi, gandrīz ar drudžainu nepacietību skatīja to cauri ...</p>
                 <p>Vēlreiz un vēlreiz, bet, kā rādījās, neatrada to, ko meklēja ... Viņa vaigs kļuva arvien garāks un saviebās. «Tas ir kas!» viņš tā kā aizskarts nolika lapu un izdzēra glāzi alus.</p>
                 <p>«Ko, nav?!» viņa biedris izbrīnējies iesaucās. «Nevar būt!... Ja kādam ir tiesība uz šādu uzticību, tad tev pašam pirmam ....»</p>
                 <p>Tam arī citi piebalsoja un domāja, ka Hīmillers tikai labi nebūs saredzējis ...</p>
                 <p>«Patiešām nav!» viņa biedris beidzot pats pārliecinājās, bet bija par to vēl vairāk aizskarts nekā pats Hīmillers ... «Un tas par to, ka tu tik lielā mērā esi ziedojies atklātības interesēm. Tad nu gan var sacīt: «nepateicība ir pasaules alga!»»</p>
                 <p>Arī visi citi, kā rādījās, juta viņam līdzi, jo, pēc viņu domām, tā bija liela netaisnība. «Es domāju, Brīvprātīgo ugunsdzēsēju biedrība arī tava dibināta ...»</p>
                 <p>«Mana, jā, — esmu nodibinājis vismaz kādas desmit biedrības,» Hīmillers atbildēja. «Dziedāšanas biedrības, palīdzības biedrības un citas ... Bet ko tas līdz! Šinī svarīgā brīdī man jāstāv dīkā, kamēr citi strādā ...»</p>
                 <p>Un, it kā gribēdams noskalot savas nepatikšanas, tas ieņēma atkal malku no sava zeideļa ...</p>
                 <p>«Vai zini, Ivan, ko?!» kāds no viņa biedriem ieminējās. «Tev vajaga nodibināt kādu palīdzības komiteju starp latviešiem. Par šo lietu, cik man zināms, interesējas pati augstā rāte. Es runāju necik sen ar rātskungu Augustu Hollanderu. </p>
                 <pb/>
                 <p>Viņš bija ļoti nemierā par to, ka latviešu elements, pēc viņa domām, pats tas lielākais Rīgā, no palīdzības gluži izslēgts. Būtot ļoti vēlams, ja rastos kāds cilvēks, kas arī latviešus organizētu uz tādu palīdzības sniegšanu.»</p>
                 <p>«Latvieši?! Kas tie ir tādi, tie latvieši?!» Hīmillers kā elektrizēts iesaucās. «Mūsu kalpone ir latviete ... Vai vēl ir kur kādi citi latvieši? ...»</p>
                 <p>Tas bija jautājums, uz kura ne tikvien kā viņam trūka atbildes. «Tas diezgan grūti izzināms,» priekšā licējs atbildēja. «Viņi savu valodu maz lietojot, tie latvieši ... runājot pa vāciski tāpat kā mēs. Kā lai viņus pazīst? Un nevienam taču nestāv uz pieres, vai viņš latvietis vai vācietis.»</p>
                 <p>Hīmillers tapa nepacietīgs. «Jā, jā, bet vai tad neviens nezin, kur ar viņiem var satikt, tiem latviešiem? Vienalga, kad viņi runā vāciski. Ja viņu te Rīgā tik daudz dzīvo, tad taču viņiem vajag kur būt. Kā ar viņiem dabūt sakarus? ... Švarcenav kungs,» viņš griezās pie saimnieka, «vai jūs man nevarat dot kādas ziņas par latviešiem? Vai te pie jums nepienāk kādi latvieši?»</p>
                 <p>Jā, kas to gribēs sacīt. «Nezinu vis!» tas atraidoši atbildēja. «Varbūt, ka Daugavas malā jūs kādus sastapsiet ... pie manis nav! ... Priekš gadiem man gan bija kāds ķelnera puika, tas runāja par latviešu cunftēm. No sākuma bija it godīgs un paklausīgs bērns, bet vēlāk izvērtās tāds stūrgalvis un razbainieks ... Nevienam ceļa negrieza ... Nē, pie manim nav ...»</p>
                 <p>Pēterim tumšas asinis saskrēja vaigā, dzirdot par sevi tādu ne visai glaimojošu atsauksmi. Bet, augdams liels, tas bija tā pārvērties, ka viņa agrākais principāls to vairs nepazina, un tādēļ viņš labāk cieta klusu.</p>
                 <p>«Tas, ko jūs te minat, tas būs bijis viens no tiem jaunlatviešiem,» kāds no Hīmillera draugiem raudzīja saimnieku atspēkot. «Tie gan, kā man stāstīts, esot lieli dumpinieki. Bet tie īstie vecie latvieši esot ļoti labi un saticīgi ļaudis ... Kā man stāstīts, tad viņus varot sastapt starp tiem četriem amatiem: enkurniekiem, fūrmaņiem, meseriem un liģeriem ... Bet noteikti es nekā nezinu sacīt . ..»</p>
                 <p>«Patiešām žēl!» Hīmillers iesaucās. «Dzīvojam vienā pilsētā un nepazīstamies ... Ir gan apstākļi! Un te taču patiešām varētu ko darīt. Žēlsirdīgu dāvanu priekš trūkuma cietējiem tik ļoti vajadzīgs, un latviešiem, kā jūs paši sakāt, nav vēl nevienas komitejas ...»</p>
                 <p>«Jā, jā, ir jau taisnība,» kāds no viņa biedriem domīgi piebilda. «Bet lielas lietas tu, Hīmiller, pie tiem latviešiem nepanāktu. Kā tu ar viņiem sapratīsies, nemācēdams viņu valodu?»</p>
                 <p>Te jāpiezīmē, ka visas šīs sarunas notika vācu valodā.</p>
                 <p>«Tā būs mana darīšana!» Hīmillers attrauca. «Ar zīmēm sarādīšos, ja citādi neies. Sakiet tikai man, kur viņi ir, gan es tad iztikšu ... Gādājiet man tikai šurp tos latviešus ... karaļvalsti par latviešiem! ...»</p>
                 <p>Viņš no tās lietas bija tā aizgrābts, tā ka tīra uguns un liesma, un tomēr ne viņa draugi, ne arī cits kāds viņam te ko varēja līdzēt ...</p>
                 <p>Mūsu draugi vairs ilgāki nevarēja nociesties. «Atvainojiet!» Spunde pagriezās pret Hīmilleru. «Mēs jums varam pasniegt jo tuvas ziņas par latviešiem ...»</p>
                 <p>«Jūs, mani kungi?!» Hīmillers par šādu negaidītu vēsti tikko spēja valdīt savu prieku. «Jūs varat man ko sacīt par latviešiem? O, tas ir jauki! Bet kā, kur? Kur es viņus varu satikt? ...»</p>
                 <p>Spunde pasmaidīja. «Nu tad vispirms apskatiet labi mūs visus trīs! ... Mēs visi esam latvieši! ...»</p>
                 <p>«Jūs, mani kungi?!» Hīmillers izbrīnējies iesaucās... «Jūs esat latvieši?»</p>
                 <p>«Jā, visi trīs!» Spunde atkārtoja, un Fuchsings smaidīdams palocīja galvu un Pēteris tāpat.</p>
                 <pb/>
                 <p>«Atvainojiet, ar ko man tas gods?» svešais sniedza tiem pretim roku. «Mans vārds ir Ivans Hīmillers, ierēdnis regulēšanas komisijā ...»</p>
                 <p>«Mans vārds Andrejs Spunde, skolotājs, un še mani draugi: viesnīcas pārzinis Persi Krauklīts un prokurants Aleksandrs Fuchsings ... Visi trīs mēs esam dzimuši latvieši, bet protam arī vāciski ...»</p>
                 <p>Šāda atzīšanās pārsteidza it visus, kas sarunu dzirdēja. Tie uz šiem latviešiem patiešām noraudzījās kā uz kādiem brīnuma putniem ... «Vai es neteicu?» viens no Hīmillera biedriem iesaucās. «Kā to var sacīt, ka tie ir latvieši, ja viņi runā tik labi vāciski ... Tādi pat vācieši kā mēs ...»</p>
                 <p>«Atvainojiet, mani kungi,» Hīmillers aizgāja no saviem biedriem, piesēzdams pie jauno paziņu galda. «Man jāaprunājas te ar latviešu kungiem. Ķelner, hedā ... četri zeideli šurp! ... Man patiešām liels prieks ar jums iepazīties, mani kungi, patiešām liels prieks ...»</p>
                 <p>«Mums ne mazāk prieks, ka varam jums pakalpot!» Spunde liecināja. «Un vēl jo vairāk, kur jūs — cik mēs no jūsu valodām dzirdējām — līdz šim nemaz nezinājāt, ka tādi ļaudis kā latvieši pavisam pasaulē ir ...»</p>
                 <p>«Man jāatzīstas, ka patiešām tā! Vēl ne reizes man ar latviešiem nav bijusi darīšana. Bet sakiet man, no kam tas nāk, ka latvieši, kuri taču, kā man saka, zemē esot tas vairākums, ir tomēr tik grūti sastopami? Un kāpēc nekur nedzird latviešus savā valodā runājam?»</p>
                 <p>«Tur ir gara vēsture, kuru jums uz tik ātru roku nevaram izskaidrot. Tas tādēļ, ka latviešiem vēl nav pilnas pilsoņu tiesības ... tie netiek ieskaitīti par vāciešiem līdzīgiem, bet par zemākiem radījumiem ...»</p>
                 <p>«Nu, nu!» Hīmillers neticīgi iesaucās. «Kas par jums to varētu sacīt?»</p>
                 <p>«Tas gan ir novecojis uzskats, bet vācu aprindās tāds vēl pastāv,» Spunde turpināja. «Zemes iekarotāji — vācieši zemes iedzimtos — latviešus bija padarījuši par saviem kalpiem un dzimtcilvēkiem. Caur to septiņus gadu simteņus cauri bija novilkta cieta robeža starp vāciem un nevāciem. Vieni nozīmēja kungus, otri kalpus. Tagad nu gan dzimtbūšana atcelta un, juridiski ņemot, vācietis kā tāds nav ne kungs, ne latvietis kā tāds kalps ... tomēr vecie uzskati un aizspriedumi tiek kultivēti tālāk ...»</p>
                 <p>«Vācietim būt ir tikpat kā privilēģija,» Pēteris paskaidroja tālāk. «Tādēļ daudzi no mums, sevišķi tie izglītotie un turīgākie, labprāt skaitās par vāciešiem. Mēs gan cenšamies pēc vienlīdzības un taisnības, bet grūti mums iet, jo mums maz izglītotu un turīgu ...»</p>
                 <p>«Vadošās vācu aprindas ir tam pretim, ka latviešu plašākās masas tiktu pie pilnīgas izglītības, kas dibinās uz tautisko apziņu,» Fuchsings no savas puses papildināja. «Tās grib latviešus audzināt padevīgā un kalpīgā garā pret saviem vācu kungiem ... Un, kuru tās nevar atturēt no izglītības un turības, to tās labprāt uzņem par vācieti.»</p>
                 <p>«Tādēļ, lūk, izglītotu un turīgu latviešu tik maz,» Spunde nobeidza. «Kurš gan negribēs, lai to pieskaita kungu šķirai? Kuram gan patīkami, ja to tura par neizglītotu un prastu? ... Lūk, še jums noslēpuma atslēga ...»</p>
                 <p>«Interesanti, patiešām interesanti!» Hīmillers attrauca. «Par visu to man nebija ne mazākās jausmas! ... Bet vai tad jūs nekā nedarāt, lai savas morāliskās tiesības izkarotu?»</p>
                 <p>«Līdz šim mums trūkst biedrošanās brīvības, kas to visu kavē,» Spunde tālāk paskaidroja. «Pie biedrības nodibināšanas jūs mums varbūt varat būt ļoti palīdzīgi. Savi laikraksti mums. latviešiem, jau ir, biedrības nevienas! ... Jelgavā iznāk «Latviešu Avīzes», kurām 3500 ņēmēju... Bet tās tiek vadītas taisni</p>
                 <pb/>
                 <p>mācītāju un vācu garā, lai, kā jau Fuchsing kungs izsacījās, mēs, latvieši, paliktu mūžam vācu kalpi ... Rīgā mums ir vēl otrs laikraksts — «Mājas Viesis», ja nemaldos, tam pāri par 6000 ņēmāju. Tas nes ļoti jaukus tulkotus stāstus un tādēļ ļoti iecienīts. Pareizām tas aizstāv arī latviešu intereses, bet ne tādā mērā, kā tas būtu vajadzīgs. Grib savienot nesavienojamo ... aizstāvēt latviešu intereses, bet nesarīebt pie tam vācu kungiem ... Pie labākās gribas tas nav iespējams ...»</p>
                 <p>«Tātad tāda laikraksta, ar kuru jūs varētu būt ar mieru, jums nav neviena?» Hīmillers piebilda.</p>
                 <p>«Bija gan mums tāds Pēterburgā. Tas ieņēma ļoti noteiktu stāvokli pret Baltijas lielgruntniecību un garīdzniecību, šejienes vācietības aizstāvi. Šim laikrakstam bija pār par 6000 lasītāju, un tas tautā sacēla diezgan dzīvu kustību. Bet caur Baltijas baronu gādību tas tika slēgts. Viņa vietā mums vēl nav cita, bet mums cerība pie tāda tikt tepat Rīgā ...»</p>
                 <p>«Patiešām interesanti!» Hīmillers priecājās. «Tad jau jums vesela kultūra! ... Gribu patiešām mācīties pazīt latviešu vīrus un ziedot spēkus latviešu lietai ... Sveiki, mani kungi, piesitīsim! Un, ja jūs atļaujat, tad ar visiem spēkiem gribu censties, ka jūs lai tiekat pie savas biedrības ...»</p>
                 <p>«Lūdzam, lūdzam!» viņi visi trīs vienā balsā iesaucās.</p>
                 <p>«Pateicos! Šī dāvanu vākšanas organizēšana ir ļoti izdevīgs gadījums ... No tās var izaugt biedrība ... Kur ir vēl citi jūsu tautieši? Degu aiz nepacietības ar viņiem iepazīties ...»</p>
                 <p>«Šādos smalkos lokālos jūs viņus gan nesastapsat,» Spunde atbildēja. «Bet, ja jūs gribētu mums atnākt līdzi pie Krauklīša kunga līdz Brikmaņa vīnūzim, tur gan! ... Tur jūs varbūt sastapsiet kādu no to amatu vecākiem, par kuriem bija runa un kuri sastāv no latviešu elementa ...»</p>
                 <p>«Ar lielāko prieku, jā, to gribu darīt!» Hīmillers attrauca. «Būtu grēks, ja es šo izdevīgo gadījumu neizlietotu ... Aizkāpsim turpu ... izdzersim savu alu un iesim! Hedā, kelner ... cik jāmaksā? ... Še būs ... Atvainojiet mani, kolēģu kungi ... Man jāiet drusciņ darīšanās ...»</p>
                 <p>Viņi devās ceļā un pēc nedaudz minūtēm sasniedza Brikmaņa vīnūzi. Tur viņi patiešām atrada priekšā enkurnieku aldermani Rozi, Mārtiņu Balodi no Pārdaugavas, Mikumu un Kreili ...</p>
                 <p>Spunde Hīmilleru ar tiem iepazīstināja, bet jau pa vāciski, tādēļ, ka svešais citādi neprata. Mikums ar Kreili atkal neprata to vāciski diezin kā, un tie tad no sākuma atradās puslīdz neziņā. Hīmillers ar dziļu cienību noraudzījās uz šiem latviešu vīriem, bet tie uz viņu visai ziņkārīgi, un Kreilis Pēterim klusu iejautājās: «Kas tad tas tāds ir?»</p>
                 <p>«Tas ir viens augsts tiesas kungs no pils,» Pēteris atbildēja ... «Tas tagad mums apņēmās tos statūtus tai biedrībai izgādāt un riktīgi izdarīs ...»</p>
                 <p>Mikums viņu neuzticīgi uzlūkoja. «Bet cik tas izmaksās ... Tagad nu vajag nolīgt gruntīgi. Un naudu ātrāk ne, kamēr darbs rokā ...»</p>
                 <p>«Nē, nē, Mikentāl, šoreiz jūs varat paļauties,» Fuchsings ieminējās. «Šoreiz būs riktīgi ... Viņreiz tas švauksts, kas mums piedāvājās, vēl nevienu biedrību nav nodibinājis. Bet te ir vīrs, kas nodibinājis desmit biedrības ... tad jau vienpadsmitā viņam tikai špicka! ...»</p>
                 <p>Hīmillers griezās pie Spundes pēc paskaidrojuma: «Ko tad viņi runā?»</p>
                 <p>«Viņi runā, ka jūs iztaisītu mums priekš biedrības statūtus, cik tas tad izmaksātu?»</p>
                 <p>«Cik izmaksātu?» Hīmillers izbrīnējies ieplēta acis. «Par statūtu projektu, kuru var norakstīt no jau esošiem statūtiem?! Nē, tas neko nemaksā ...»</p>
                 <pb/>
                 <p>«Bet lūdzu, mēs taču nevaram jūsu pūles par velti ... jūs izmantot,» Pēteris iebilda.</p>
                 <p>«Tas neko nemaksās,» Hīmillers cieti noteica. «Tur nav nekādu pūļu ...»</p>
                 <p>«Pagājušā reizā mums izmaksāja krietni daudz un tad vēl nekas neiznāca,» Pēteris paskaidroja. «Trīs simts rubļu un vēl reižu reizēm priekš markām — —»</p>
                 <p>«Tad jūs esat krituši kāda bauerfengera nagos,» Hīmillers viņu pārtrauca. «Tādas lietas es nemīlu! ... Mums par to vēl nav ko runāt, mums jālūko pirms komiteja organizēt ... Bet, ja vajadzēs biedrības statūtus, tad sakiet tiem kungiem to: Hīmillers neļaus ņemt sevim to tiesību pakalpot latviešu tautai! ...»</p>
                 <p>Fuchsings to nu paskaidroja Kreilim un Mikumam, kuriem nu tā dūša metās pavisam citāda. Tie nebūt vairs nerādīja pret svešo to atturīgo vēsumu kā no sākuma.</p>
                 <p>«Ja viņš tā runā,» tie sacīja, «tad tā ir cita lieta! Tad var redzēt, ka viņš ir viens riktīgs vīrs ... nedara to tā kapeika dēļ ...»</p>
                 <p>«Bet nu pie lietas!» Hīmillers beidzot ieminējās ... «Mums jāuzstāda darbības plāns ... Ar runāšanu vien nebūs līdzēts, mums jārauga arī kas darīt. Kas lai lūguma rakstu paraksta? Redziet, mums jāsapulcina visi tie ievērojamākie vīri, kādi latviešiem vien ir ... Vai jums bez šiem kungiem vēl nav kādi literāti vai mākslinieki?»</p>
                 <p>«Ir mums arī savi mācīti vīri,» Spunde paskaidroja. «Piemēram, hofrāts Bernhards Dīriķis, Pēterburgas skolotāju institūta audzēknis, tagad sevišķu uzdevumu ierēdnis pie kamerpalatas. Tālāk filoloģijas dakteris Kaspars Biezbārzdis, visu mūžu nokalpojis kroņa ģimnāzijā, labākais valodnieks, kāds mums ir. Reizi jau licis administratīvā kārtā izsūtīts ... Tad mums vēl ir architekts Jānis Baumanis, kas visā Rīgā populārs caur to, ka bija reiz uzkāpis uz Pētera baznīcas gaiļa. Vēl mums ir smalki mācīts vīrs — fabrikas direktors Richards Tomsons.»</p>
                 <p>«Bet vai viņi uzņemsies?» Fuchsings iebilda. «Visi tie jau reiz izmēģinājušies ar biedrības dibināšanu, visi velti mēģinājuši ... dabūjuši savu triecienu no vācu administrācijas ... Tādēļ tie tagad tādi ievilkušies ...»</p>
                 <p>«Ar šiem vīriem mums katrā ziņā jāstājas sakarā,» Hīmillers atbildēja. «No viņu zaudējumiem mums jāmācās, jāizzin viņu neizdevības cēloņi ... Varbūt ka tur tik daudz nebija vainīga administrācija kā varbūt kāda formas kļūda. Tie mums ir ļoti vajadzīgi priekš mūsu lietas ...»</p>
                 <p>«Ja jau viņi mums ko varēs līdzēt, tie arī neatrausies,» Spunde paskaidroja.</p>
                 <p>«Nu, tad labi! Bet vēl vienu... Neviens atklāts pasākums nav iespējams bez preses pabalsta. Tāds arī mums jānodrošina. Jūs sacījāt, ka Rīgā jums te ir sava latviešu avīze un pie tam ļoti izplatīta. Šis avīzes vadītājs mums arī jālūko saistīt pie sevis ...»</p>
                 <p>«Tad mums jāgriežas pie Ansa Leitāna, «Mājas Viesa» redaktora-izdevēja, Spunde attrauca. «Tas ir tas, kas tos jaukos stāstus tiem mīļiem latviešiem tulko. Viņš nebūs arī tam pretim, ja varēsim viņu pārliecināt, ka mūsu darbība nebūs sevišķi vērsta pret vācu kungiem ...»</p>
                 <p>«Ī, un kādēļ?!» Hīmillers sacīja. «Mēs strādāsim tikai pozitivi ...»</p>
                 <p>«Tad viņš nāks,» Spunde turpināja ... «Bet nu mums jānorunā, kas stāsies ar šiem vīriem sakarā un kas viņus pie mums atvedīs ... Es pats runāšu ar Bernhardu Dīriķi ...»</p>
                 <p>«Ar Richardu Tomsonu es varētu tikties,» Fuchsings piedāvājās ... «Es ar viņu tad parunāšu ...»</p>
                 <p>«Un pie architekta Baumaņa es vēl šodien pieiešu,» Roze sacīja. «Viņš cēlies no mums, enkurniekiem, un dzīvo Zaķu salā ...»</p>
                 <pb/>
                 <p>«Tad jau iznāk itin parocīgi,» Spunde piebilda. «Bet ar Ansi Leitānu, kā ar to? Man nebūs pie viņa sekmju, tādēļ ka esmu stāvējis izmeklēšanā ... Persi, tev jāuzņemas ...»</p>
                 <p>«Ja jau cits nevar, nu labi,» Persis piekrita.</p>
                 <p>«Tad ar to būtu kārtībā,» Hīmillers sacīja. «Bet kad mēs sapulcēsimies un kur? Es domāju, mums būtu jāsanāk pēc trim dienām ...»</p>
                 <p>«Vai varētu te, Persi?» Spunde jautāja. «Ko tu uz to lietu domā?»</p>
                 <p>«Labāk pie Klenerta,» Fuchsings piebilda. «Tur ērtāka pieiešana ...»</p>
                 <p>«Tad visi tam piekrīt?» Hīmillers noprasīja. «Labi, — aizparīt, 19. februārī, nu, teiksim, pulkstens 8 vakarā pie Klenerta ... Rīt tūdaļ meldēšos pie augstās rātes, ka uzdevumu organizēt latviešus uz dāvanu lasīšanu priekš trūkuma cietējiem es ņemos uz sevi ... Vai nebūtu viņa jālūdz, lai viņa uz mūsu sapulci sūta arī savu delegātu? Tas visai lietai piedotu tādu svinīgu nokrāsu ...»</p>
                 <p>«Katrā ziņā to vajadzētu,» Spunde piebalsoja. «Ja tikai augstā rāte ir tik laipna, mēs būsim ļoti pagodināti ...»</p>
                 <p>Te jāpiezīmē, ka pie šīm sarunām varēja piedalīties tikai tie, kuri visvairāk saprata pa vāciski ... Tiem, kas neprata, vajadzēja visu pārtulkot latviski, un tas nebija tik ērti ... Tādēļ tie arī neko daudz nerunāja ...</p>
                 <p>Viņi pārrunāja vēl šo to par vispārējām lietām. Izrādījās, ka Hīmillers bija ļoti jautrs cilvēks, liels triecējs un nesmādēja arī savu glāzīti. Pie tam nāca kārta pēc kārtas, jo neviens negribēja palikt parādā. Konjaks, ko Pēteris cēla priekšā, bija teicams un vismaz uz pusi lētāks nekā Klostera pagrabā ...</p>
                 <p>Viņš trieca, un tie, kas pa vāciski prata, atkal pretim ... Tikai Mikums un Kreilis, tie tur daudz nekā nesaprata, un prasīt arvien, kas tas ir, tas atkal pārāk neveikli. Gluži kā mēms sēdēt arī nevar... Tādēļ tie noskatījās Hīmilleram labi no acīm, ko viņš domā, nopietni vai jautri, un tad arī no savas puses pa vārdam piebilda: «Also! ...» «Ja, ja ...» «Das is fein ...» «Dunderweter ...» «Gottschwehrnudar ...» «Hohohoh! ...» Un smējās pilnā kaklā, ka vai asaras bira, itin kā viņi saprastu it visu, ap ko lieta grozās... Bet, kad Hīmillers pārgāja uz nopietnu toni, tad viņi piebalsoja atkal nopietni ... «Doch, doch ...» «Ja, ja ...» «Hm! so, so! ...»</p>
                 <p>Tā jaunajam latviešu draugam šķita, ka viņš ar tiem izrunājās tā no sirds ... Un tādēļ šķiroties viņam pie šīs tautas it viss izlikās rožainās krāsās ... Vareni ļaudis šie latvieši! Un kas pie viņiem vēl tā viena laba īpašība ... vairāk vai mazāk tie saprot vāciski ... Iztriecies tikpat kā ar saviem ļaudīm ...</p>
                 <p>Ielicis Košku atkal savā vietā, Pēteris jau no paša rīta devās uz Ernsta Plates «driķu namu», kur «driķēja» «Mājas Viesi». Viņš prasīja pēc redaktora Ansa Leitāna.</p>
                 <p>Viņam atbildēja, ka redaktors vēl nav atnācis ... Lai uzgaidot ...</p>
                 <p>Pēteris sēž, gaida un novēro. Turpat blakus drukātavā dzīva rosība, mašinas burkšķ, plates šaudās no vienas puses uz otru ... Ātri skalu nagi apsviež apkārt papīra loksnes, un sievietes nemitīgi liek iekšā jaunus bogenus, un mašina, nikni ierūkdamās, tos norij ... Priekšā kantorī sievas pērk gaiļa ābeces un dziesmu grāmatas ... prasa ar rupjākiem burtiem un diņģējas. Te ienāk no drukātavas kantorī kāds vīrietis zilu blūzi un melnām, nosmulētām rokām un, tuvodamies veikala vadonim, saka: «Manuscriptum für «Mājas Viesis»!»</p>
                 <pb/>
                 <p>Veikala vadonis nepatīkami saviebjas, tad uzsauc puikām, kuri turpat kaktiņā sagaida pavēles: «Vai pēc manuskriptiem jau kāds bija?» </p>
                 <p>«Es biju, bet nav nekā!» kāds puika attrauca.</p>
                 <p>«Aufwarten!» veikala vadonis cieši noteica burtlicim, kurš nozuda atkal aiz durvīm ...</p>
                 <p>Bet pārvaldnieks tādēļ vēl nebeidz dusmoties, skatās pulkstenī, nepacietīgi grozās savā krēslā, reižu reizēm izgrūž ar smiekliem jauktu nopūtu: «Tvhh!»</p>
                 <p>Ieronas pats Plates kungs šķeltu bārzdu, cienīgs, bet laipns, apsveicinās ar visiem... «Was giebt es Neues, Rink?» (Kas ir no jauna, Rink?)</p>
                 <p>«Für «Mājas Viesis» vwieder keine Manuscripte da!» Rinks aizskarts iesaucās. «Menschen stehen müssig, Maschinen ruhen ...» (Priekš «Mājas Viesa» atkal nav manuskriptu. Cilvēki stāv dīkā ... mašinas guļ mierā ...)</p>
                 <p>«Was macht man, Rink ... wird wohl unwohl sein.» Plates kungs iebilst ... «Irgend wie müssen wir uns durchhelfen ... schick mal nach ...» (Ko lai dara, Rink, būs nevesels. Kaut kā jau mums jāizpalīdzas ... aizsūti pakaļ.) «Junges, vai kāds bijis pēc manuskriptiem? Ko redaktors dara?»</p>
                 <p>«Skaita pātarus!» bija atbilde.</p>
                 <p>«Nun schau mal, er betet ...» Plates kungs mierinoši uzlūkoja savu veikalvedi ... «Beten müssen wir aile ...» (Nu, palūk, viņš lūdz dievu ... Dievs mums visiem jālūdz.)</p>
                 <p>«Ja, ja, aber auch arbeiten!» Rinks enerģiski nosaka. «Das späte Kommen muss endlich aufhören . ..» (Jā, jā, bet arī strādāt! Šai vēlai nākšanai reiz vajag mitēties.)</p>
                 <p>«Neuztraucies, Rink!» principāls mierīgā balsī piebilda ... «Miers baro! ...» Te viņš pamanīja Pēteri. «Vai jūs uz mani gaidāt? Ar ko jums varu pakalpot? ...»</p>
                 <p>«Var jau būt, ka arī jūs mums varētu līdzēt,» Pēteris atbildēja ... «Redziet, mēs, latvieši, gribam dibināt biedrību, bet mums trakoti vajag izglītotu vīru ... Un, tā kā jūs drukājat latviešu avīzes un grāmatas un arī esat mūsu tautietis, tad es domāju — —»</p>
                 <p>«Tas ir, dzimis latvietis es gan nau,» Plates kungs viņu pārtrauca. «Bet es starp latviešiem esmu uzaudzis. Es gādāju latviešiem par veselīgu gara barību, spiezdams tiem rakstos dziesmas, garīgas un laicīgas grāmatas. Arī «Mājas Viesi» es drukāju.»</p>
                 <p>«Un par to es taisni gribu runāt,» Pēteris iesaucās. «Es nācu lūgt, lai jūs piestātos pie mūsu pulciņa un mums ar savu avīzi palīdzētu —»</p>
                 <p>«Tad jums jāgriežas pie tā «Mājas Viesa» apgādātāja (izdevēja) Ansa Leitan kunga», Plates kungs viņu pārtrauca. «Tam vienīgi ir tā darīšana ... Ko viņš saka, tas ir. Redziet tagad pat, ja viņš mums nedod tos manuskriptus, mēs nekā nevaram drukāt ... Citādi es jums jūtu pilnīgi līdzi un novēlu jums sekmes, bet teikšana par to ir tam Leitāna kungam ...»</p>
                 <p>«Jā, jā, ka es dabūtu ar viņu parunāt un jūs arī pie tās lietas piedalītos,» Pēteris piebilda. «Ja mēs visi, jūs un viņš ...»</p>
                 <p>«Jā, jā, parunājiet par to lietu ar Leitāna kungu, aizejiet pie viņa,» drukātavas īpašnieks viņu nevaļīgs pārtrauca. «Jūs zināt, kur viņš dzīvo? Nē ... Ķemerejas ielā Nr. 3, Dēna mājā ... Puika jums parādīs ... Junge, kam tagad krīt iet pēc manuskriptiem? Ferdinandam ... Paņem cepuri un noved šo kungu pie Leitāna. Bet neaizmirsti palūgt arī manuskriptus priekš «Mājas Viesa» ... Tātad, ja gribat, draugs, tad puika jūs pie viņa novedīs ...» Viņš beidzot sniedza roku uz
                 atvadīšanos ...</p>
                 <pb/>
                 <p>Pēteris sniedza roku pretim, jo viņam jau nekas cits neatlika kā atvadīties un iet puikam līdzi ... Bet mazliet aizskarts viņš gan jutās, jo izmanīja it labi cauri, ka Plates kungs no viņa tikai grib tikt vaļā un dziļāku valodās neielaižas.</p>
                 <p>Iedams viņš nodomāja sekošo: «Ja jau tu patiesi tā jūti mums līdzi un gādā mums par garīgo barību, tad jau tu varētu mums pilnīgi strēbt to zupi līdz un palīdzēt bēdas ciest. Gredzens jau vis nenokristu, ja atnāktu tu arī uz sapulci un parunātu par to lietu: tas ir tā un tā ... un arī padotu savu padomu. Bet viņš tikai kratās nost ... Laikam par prastu ... domā, kas tur liels no tiem latviešiem! ... Aha, brālīt, būtu atnācis uz sapulci, redzētu, ka mums arī gudri, mācīti vīri ... Runā it visās mēlēs un iebāzīs tevi vēl maisā ... Bet, ka jau nu cilvēks negrib, ko nu plīsies viņam virsū ...»</p>
                 <p>Viņi gāja diezgan stingriem soļiem, bet, tiklīdz bija nogājuši līdz tai mājai, kur Leitāns dzīvoja, puika uzreiz grozīja savu taktiku. Viņš negāja vis droši cauri, bet piepeši pie durvīm apstājās ... vēroja, tā sakot, kāds namā valda gaiss ...</p>
                 <p>Pēteris drīzi vien dabūja pārliecināties, kādēļ puikas ne labprāt nāca pēc manuskriptiem, lai gan tas savā ziņā gods — būt ar redaktoru darīšanās. Šo pienākumu viņi jau gan būtu izpildījuši ar lielāko prieku, bet vārds te vēl bija sakāms Leitāna laulātai draudzenei, un viss tas varēja notikt tikai tai mērā, cik viņa tam ļāva notikt ...</p>
                 <p>Viņa zināja, ka vīrs ir manta, un prata arī šo mantu cienīt. Viņam bija ļoti vārga veselība, un viņa ar smalku novērotājas aci sekoja tam, kad tas drīkstēja strādāt un kad viņam vajadzēja atdusas. Ansis Leitāns, citādi ļoti darbīgs un kārtīgs cilvēks, tikai dažu labu reizi piemirsa, ka nav nodevis manuskriptus pietiekoši, bet to atgādināt viņam nekādi nebija iespējams. Jo viņa gaspaža, ja tā reiz atzina, ka viņš nav traucējams, ne par kādu naudu pie viņa nepielaida, ne arī viņam pati ko sacīja. Viņa vienkārši sūtīja puikas uz mājām. Turpretim Rinks tur drukātavā, tas stūrgalvīgi palika pie tā, ka manuskriptus vajag dot, it sevišķi vēl, ja burtličiem nebija ko darīt. Ik stundas tas sūtīja puikas pie Leitāna apprasīties, vai tie tiks doti, vai pat vēl puikas pilnvaroja prasīt tādus uz pēdām.</p>
                 <p>Bet Leitāna kundze to ieskatīja par ielaušanos savā māju dzīvē, puikas strupi noraidīja un, ja tie vēl nepratās, tad ķēra it vienkārši pēc ieroča — šrubes vai pavārnīcas, kas nu kuru reizi pie rokas — un piespieda puikas it vienkārši bēgt. Te vēl jāatzīmē, ka puikas pie redaktora varēja pietikt vienīgi caur ķēķi, kur tiem katrā gadījumā bija jāiet garām viņa kundzei, un tādēļ tiem būtu bijis iespējams pie viņa pietikt tikai pār viņas līķi ...</p>
                 <p>Zem šādiem apstākļiem bieži vien izcēlās manuskriptu krize, kura nobeidzās tikai tad, kad Ansis Leitāns pats no sevis atminējās, lika manuskriptus piesūtīt vai aiznesa tos pats uz drukātavu ...</p>
                 <p>Bet ne arvien Leitāna kundze bija tik nepieklājīga. Ja vien, pēc viņas ieskata, viņas vīriņa veselības stāvoklis bija tāds, ka no tā varēja ko prasīt, vai arī viņš pats jau manuskriptus bija nolicis un pieteicis, lai puikām iedod, tad tiem ar viņu bija ļoti patīkami darīšanās būt. Tad viņa iznesa manuskriptus bez vārdiem: «kas jādod, jādod!» noglaudīja puikas, sauca tos par bērniņiem un, ja tā vēl bija pie sevišķi laba prāta, tad pacienāja tos ar pankokiem un citiem gārdumiem. Tikai iepriekš bija grūti pasacīt, kāds būs iznākums.</p>
                 <p>Tādēļ tad arī Ferdinands tagad mēģināja izdibināt, pie kāda prāta gan redaktora kundze varētu būt. No ķēķa nāca pretim patīkama pankoku smarža, ko viņš ieskatīja par labu zīmi, jo kalkulēja, ka redaktoram ir ēstgriba un tādēļ viņa veselības stāvoklim vajag būt apmierinošam. Bet droši neko nevarēja sacīt, jo ar pavārnīcu tas bija dabūjis arī tādās reizēs ...</p>
                 <pb/>
                 <p>Nu kad jau, tad jau! Dūšu saņēmis, tas drāza iekšā ...</p>
                 <p>Leitāna kundze, rīkodamās gar pannu, atskatījās atpakaļ un it kā sabijusies nospļāvās... «Tpvh, tpvh, tu pagāns... ko tu te meklē?! Nāksi atkal manu vīriņu mocīt ... Ārā!»</p>
                 <p>Te jau viņai bija arī pavārnīca rokā, un puika būtu dabūjis arī, ja nebūtu pratis pašauties sāņis ... Tomēr viņš nebūt nelaida ļekas vaļā, kā tas tādās reizēs bija parasts, bet pārliecināts un drošu seju nekustēja ne no vietas kā jau tāds, kam ir neapgāžama taisnība un pārāk dibināts iemeslis ...</p>
                 <p>«Nē, nē, tas nav pēc manuskriptiem! Plates kungs man lika atvest šurp te šo kungu ...»</p>
                 <p>Kundze to tagad tikai vēl ievēroja, un Pēteris jau arī tikko vēl tagad nāca pa durvīm. Viņa nosarka ... paguva tikai iegrūst puikam mazu duņķīti ribās; «Rakarī, kādēļ tad tūdaļ neteici ...» tad pārgāja tūdaļ citā tonartā, laipnā un saldā: «Ko, ko, bērniņ?!»</p>
                 <p>«Tas kungs nāk tādās ļoti svarīgās avīzes darīšanās,» puika apzinīgu vaigu skaidroja tālāk. «Pats Plates kungs viņu te šurpu sūtīja. Neviens tai lietā nevarot neko teikt, tikai vienīgi jūsu kungs ...»</p>
                 <p>«Ak tā, tad jūs gribat ar manu vīriņu runāt?» Leitāna kundze griezās pret Pēteri tik laipni, cik vien iespējams. «Jā, jā ... visi jau pie viņa nāk svarīgās darīšanās ... Mazu lietiņu lūgšu jūs uzgaidīt ... lūdzu tepat blakus istabā ... Mazlietiņ ... lūdzu, piesēžiet ...»</p>
                 <p>Pēteris apsēdās, un durvis uz ķēķi palika vaļā. Kādēļ jāuzgaida, to viņš drīzi vien noprata. Aiz dibins istabas durvīm, kuras bija cieti, viņš dzirdēja harmoniku pavadījumā dziedam dziesmu: «Es tevi teicu, žēlīgs tēvs ...» Dziedātājs cits nevarēja būt kā Ansis Leitāns, un tādos brīžos viņa gaspaža to negribēja traucēt, lai tur būtu arī cik svarīgas darīšanas ...</p>
                 <p>«Apsēdies tu ar, puisīt,» kundze sacīja uz skrejpuiku, kurš nezin kādēļ vēl ķēķī stāvēja. «Apsēdies un atpūties, mīļais bērns!»</p>
                 <p>Viņa pat to noglaudīja. Īsi sakot, viņas laipnības saulīte jo bagātīgā mērā izlējās pa visu namu, un nezinātājam būtu jādomā, ka viņa citāda nemaz nevarētu būt ...</p>
                 <p>Bet Ferdinands arī nebija uz galvu kritis, viņš zināja, ka dzelzs jākaļ, kamēr tā karsta. «Bet manuskriptu gan arī mums vajag,» tas tagad nāca klajā ar savu īsto nolūku. «Burtliči stāv un gaida ... Rinka kungs ļoti dusmīgs ...»</p>
                 <p>«Jā jau, jā, mīļais bērns, dabūsim ... pagaidi tikai ... Parunāšu kungam ... Nu, vai tev jau tāda note ... še, še ... uzkod.»</p>
                 <p>Viņa zināja drošu līdzekli, kā puikam muti aiztaisīt, un iespieda tam saujā lielu, gārdu pankoku ...</p>
                 <p>Tā jau cita lieta! ... Tad arī zin, par ko gaida ... Un tagad nu gaidīja divi ... Pēteris istabiņā gaidīja ar nepacietību, kaut jel dziesma drīzi beigtos un viņš tiktu pie slavenā redaktora — Ferdinands ķēķī gaidīja, omulīgi tiesādams savu pankoku, un no vaiga tam varēja lasīt apziņu, ka ir pareizi darījis!</p>
                 <p>Beidzot dziesma apklusa ... tikai sekoja svēta, sirsnīga nopūta ... Tagad kundze atvēra durvis: «Ansīt, te viens svešs kungs grib ar tevi runāt ...»</p>
                 <p>«Lūgtu, lūgtu,» tas atsaucās ... «Lai viņš ienāk ...»</p>
                 <p>Nākamā acumirklī Pēteris stāvēja ar viņu aci pret aci ...</p>
                 <p>Tad tas bija tas slavenais Ansis Leitāns! Cik daudz tas par viņu jau dzirdējis, cik daudz jau no viņa lasījis! «Puķu kurvītis», «Genoveva», «Sveidleru Marīja», «Kara lielskungs Eistaķius», «Priežu kalna roze» — tos visus viņš zināja no galvas, un tie visi bija no Ansa Leitāna ... Tulkots vai sarakstīts, tas</p>
                 <pb/>
                 <p>toreiz netika izšķirts. Tagad viņš to redzēja vaigu vaigā, bet cik maz tur bija ko redzēt! ... Mazs, sakaltis vīriņš, kuprītis, pusaugu bērna lielumā ... Pats tas apzinājās savu miesīgo niecību un, negribēdams izrādīties tik maziņš, Pēterim ienākot, apsēdās krēslā un māja viņam tāpat apsēsties ...</p>
                 <p>«Kādu pakalpošanu varu jums izdarīt, ka mani ar savu apciemošanu godināt?» tas iesāka, — samērā ar to laiku diezgan veiklā stilā.</p>
                 <p>Pēterim bija jāsaņemas, lai viņam tikpat ātri un īsi atbildētu. «Redziet, mēs, latvieši, esam nodomājuši dibināt tādu biedrību un lūgtum jūs ar savu avīzi mums palīgā nākt ...»</p>
                 <p>«Latvieši savu biedrību?!» viņš izbrīnējies pacēla acis ... «Vai tas ir brīv? Es negribu to, kas nav atļauts ... negribu no aizliegta koka augļiem baudīt ...»</p>
                 <p>Šī pārāk tiešā atbilde Pēteri mazliet sajauca. «Tas ir, tāda īsta biedrība tā nemaz nebūs ... tikai tāda komiteja priekš dāvanu lasīšanas ... Ar augstās valdīšanas atļauju! ...»</p>
                 <p>«Tikai ar tās ... neko mums nebūs darīt bez viņas,» Leitāns piebalsoja. «Arī mūsu avīze iznāk ar paša augstā kunga un ķeizara vēlēšanu ... Tikai ar viņa ziņu mums būs strādāt dievam patīkamus darbus, viņam par godu un cilvēkiem par svētību ...»</p>
                 <p>«Un tas darbs, ko mēs gribam darīt, ir pilnīgi tāds!» Pēteris ātri iemeta ... «Redziet, mūsu brāļiem igauņiem un somiem ir bads. Bet mums, latviešiem, nav nevienas kumisiones, kas dāvanas priekš viņiem lasa ... Vai tad mūsu pienākums tāpat nav — žāvēt to bada cietēju asaras ... palīdzēt saviem tuvākiem bēdās? ...»</p>
                 <p>«Jums taisnība, jaunais draugs,» Leitāns domīgi piebilda. «Par to arī tas Veirich mācītājs no Jāņa draudzes runājis ar manu mīļo gaspažu ... Tas uzaicinājis arī citas godīgas un kristīgas sievas, lai tās zem viņa uzraudzības un vadības tādu komiteju sastādītu ... Vai arī pie jūsu nodoma ir klāt kāds mācītājs?»</p>
                 <p>«Mācītājs — ?!» Pēteris garī vilka un mazcienīgi nogrozīja galvu... «Nav tur nekas liels no tādiem mācītājiem ...»</p>
                 <p>Ansis Leitāns palika šaubīgs un viņu neuzticīgi uzlūkoja. «Kad tikai jūsu pulkā nav kas pret kungiem un mācītājiem? ... Tad diezin vai varēšu! ... Man savā laikā jau diezgan nācies stāties priekš augstām tiesām un dot atbildēšanu par to, ko mani palīgi bija ierakstījuši pilnīgi bez manas ziņas ... Bet nevienu reizi neesmu ticis sodīts ... nevienu reizi ...»</p>
                 <p>Tumšas asinis saskrēja Pēterim vaigos. «Bet, ja tas mācītājs nenovīd mūs' tautai nekādas tiesības un kavē latviešus pie gaismas nākt? Vai tad arī mums būs tā viņam pilnīgi padoties un sacīt visās lietās: jā un amen! Mums taču vajag apzināties arī savu pienākumu pret savu tautu. Ja mēs paši, latvieši, savas tiesības neaizstāvēsim, kas tad tās aizstāvēs?»</p>
                 <p>Ansis Leitāns atkal drusku pārdomāja. «Es esmu latvietis, nevis skunstīgs, bet īsts latvietis visā savā dzīvē un būšanā. Es esmu latvietis bez kādas tautiskas māžošanās, bez kumeļa trakuma. Un tādēļ es negribu nekādu ķildu ar mūsu kungiem un līdziedzīvotājiem vāciešiem ... Miers baro, nemiers posta! Un es negribu, kas ir pret dieva iestādītu kārtību un viņa kalpiem. Un, tā kā pie jūsu biedrošanās nav klāt neviena mācītāja, tas man liek domāt — —»</p>
                 <p>«Bet mums ir klāt viens augsts tiesas kungs no pils, kas pats to lietu uzņēmies», Pēteris iesilis viņu pārtrauca. «Mums būs klāt arī pats birģermeistars ... Nedomājiet, ka tas notiek bez kādas sazināšanās no augstās valdīšanas puses ...»</p>
                 <p>«Koo?!» Leitāns pārsteigts ieplēta acis ... «Tad birģermeistars arī būs pie jums ...»</p>
                 <pb/>
                 <p>«Vismaz viens rātskungs kā delegāts no augstās rātes,» Pēteris svarīgi noteica. «Tas mums ir apsolīts. Augstā rāte tam piekrīt un ir ar mums vienis prātis, ka tāda komisione dibināta tiek ...»</p>
                 <p>«Nu, redziet!» Leitāns aizkustināts iesaucās, un asaras viņam tīri spiedās acīs ... «Redziet, āre! Nebrāķēsim savus kungus, nekliegsim vis katram neapdomim līdzi, ka viņi slikti ... Vai tā vaina nav pie mums pašiem? Daudz es arī savā avīzē esmu pret viņiem uzņēmis ... Varbūt ka man arī misējies ... mēs visi esam cilvēki ... Esmu cīnījies, kur mūsu tautas labums un gods to prasīja ... bet tagad es gribu dzīvot mierā ... Nē, nē, jaunais draugs, tie Rīgas kungi nav vien smādējami kungi ...»</p>
                 <p>«Mēs nesmādējam nevienu, kas nav smādējams,» Pēteris attrauca. «Tas kungs, kas to lietu apņēmies, ir viens goda kungs! Viņš mani pie jums ir sūtījis, un viņa vārdā jums lūdzu: ko būs man viņam atbildēt? Vai būsiet starp mums 19. februārī, pulksten 8 vakarā Klenerta restoracijā?»</p>
                 <p>Leitāns vēl tomēr nevarēja apņemties un bungoja ar pirkstiem pa galdu: šāda tieša atbildes noprasīšana viņu tīri vai uztrauca ... «Es par to lietu vēl neesmu runājis ar savu avīzes driķētāju, kas gudris kungs visās lietās ir — —»</p>
                 <p>«Jūs domājat Plates kungu?!» Pēteris iesaucās. «Viņš taču pats mani pie jums sūtīja. Ko Ansis Leitāns teiks, tas būs! Bet arī viņš pats jūtot mums līdzi un gādāšot joprojām latviešiem par derīgu gara barību ...»</p>
                 <p>«Nu tad ——» redaktors apņemdamies cīnījās it kā pēc elpas, «— —nu tad ... galīgu atbildi jums vēl nevaru dot , bet tam tiesas kungam un birģermeistaram jau droši varat sacīt: kur labi un dievam patīkami darbi tiek strādāti priekš tiem mīļiem latviešiem, tur arī Ansis Leitāns grib arvienu klātu būt ...</p>
                 <p>Lai notiek dieva vārdā! ... Un lai dievs pašķir jūsu ceļu, jaunais draugs ... Man jāiet pie maniem grūtiem dienas darbiem ...»</p>
                 <p>Ar to audience bija nobeigta ... Pēteris atvadījās un smaidīdams un apmierināts devās uz mājām ...</p>
                 <p>Hīmillers nebija par tukšu runājis, viņš attīstīja ļoti dzīvu darbību. 19. februārī notika šaurāka sapulce, kura ievēlēja pagaidu priekšniecību: par priekšnieku — enkurnieku aldermani J. Rozi, par kasieri meseru amata grāmatvedi P. Tīdemani, par sekretāru pašu lietas aizkustinātāju Ivanu Hīmilleru. Bet dienu pēc tam jau notika plašāka sapulce, kurā bez tiem četriem amatiem, kuri jau minēti un par latviešiem apzīmēti, proti, enkurnieki, fūrmaņi, meseri un liģeri, bez šo amatu reprezentantiem un preses aizstāvja Ansa Leitāna piedalījās vēl citi, kas par latviešiem skaitījās un par lietu interesējās. Šinī sapulcē bija arī klāt rātes delegāts — rātskungs Augusts Hollanders, vēlākā birģermeistara Eduarda Hollandera brālis.</p>
                 <p>Viņam ienākot, visi piecēlās kājās. «Sēžiet, bērni, sēžiet!» tas māja un nelikās mierā, kamēr visi atkal apsēdās.</p>
                 <p>Sapulcē bija klāt arī malēnieši Mārcis un Krustiņš ... tie tādu rātskungu redzēja tikai pirmo reizi un tādēļ nevarēja beigt uz viņu skatīties. Mikums, kam reizi bija bijusi darīšana rātūzī, bija tur redzējis kādu rātskungu, bet tam bija ap kaklu liela, resna ķēde ar medali. Bet tas tāds pat kā visi cilvēki.</p>
                 <p>Paklusu viņš Kreilim jautāja: «Kā tas tā?» «Viņam arī sava ķēde ar medali kabatā, nebaidies,» Kreilis atbildēja, «bet katrā vietā viņš tev neies to radīt. Jā, pie tiesas galda, tas ir citādi, bet te vienā vīnūzī — tas viņam nepas ...»</p>
                 <pb/>
                 <p>Bet pats viņš zināja, ka šis rātskungs ir īsts, cik īsts var būt, un ar tādu sēdēt pie viena galda — — pie tāda goda ne ikkatris tiek ... Un tādēļ Kreiļa pašapziņa lieliski auga ... cienības pilns tas braucīja savu kuplo bārzdu ...</p>
                 <p>Rātskungs izskatījās cauri sanākušo sapulces dalībnieku sarakstu, prasīja par šo paskaidrojumus priekšniekam un sekretāram Hīmilleram, sarunājās arī pa vāciskam ar architektu Baumani un Richardu Tomsonu, un tiem jau iet pa vāciski kā skaldīt skalda ... un tā, atradis visu kārtībā, tas gribēja atkal aiziet...</p>
                 <p>Rīkotāji viņu tomēr tā neatlaida un lūdza, lai tas ar kādiem vārdiem griežas pie visas sapulces un paskaidro viņai to pašu, ko tiem teicis. Viņa magnificence Augusts Hollanders to tad arī darīja un pie tam vēl latviešu valodā.</p>
                 <p>«Mīļie bērni! No tās augstās valdīšanas ir izgājusi uzaicināšana lasīt žēlsirdīgas dāvanas priekš tiem bada cietējiem tās zemes to igauņu un piņņu. Visi piederīgi to tautu, kas še Rīgā dzīvo, "tad nu ir cēlušas sev komisiones priekš lasīšanas to dāvanu ... Tādēļ tad arī tā augstā rāte ir ieskatījusi par derīgu, ka arī tā latviešu tauta, kas cēlusēs no tās arāju kārtas, bet še Rīgā bez tiem kalpotājiem lielā skaitā ieņem tos amatus to enkurnieku, fūrmaņu, meseru un liģeru, arī celtu savu komisioni, kas tās mīlestības dāvanas no saviem tautas brāļiem pretim ņem un no sava vidus vīrus izlasa, kas par to lietu pārrunāšanas un apspriešanas notura. Tāpat tai augstai rātei nav pretim, ka notiktu tādas izrīkošanas, par kurām nauda ņemta tiek, un to atlikumu, kas palicis pāri, atskaitot tās izdošanas, nodotu tiem trūkuma cietējiem. Uz to visu tā augstā rāte, ja augstā valdīšana viņai to prasītu, gatava izdot savu atesti, ka augsti tā pate ar to visu uz miera iraid un no savas puses tai padarīšanai nekādus šķēršļus neliek. Tāpat tā augstā rāte gatava to lietu pabalstīt, ciktāl tā izrādītos no augsti tās pašas atkarīga ... Tas, bērni, jums par zināšanu no tās augstās rātes puses, un lai dievs jūsu ceļus pašķir jums pašiem par prieku un mūsu trūkumu ciezdamiem zemes līdzbrāļiem par iepriecēšanu ...»</p>
                 <p>Sapulcējušies šos vārdus noklausījās, kājās stāvēdami, un dziļo klusumu, kas pēc tam iestājās, Ansis Leitāns pārtrauca: «Mīļie draugi! Tai augstai Rīgas rātei par viņas labprātību un žēlastību pret mums, latviešu kārtas cilvēkiem, izsauksim trīsreiz: urā, urā ... urrā ...»</p>
                 <p>Un viss koris pakaļ ... tā kā pērkona grāviens atskanēja trīsreiz: «urā, urā ... urrā ...»</p>
                 <p>Pēc tam enkurnieku aldermanis un arī šīs komitejas priekšnieks J. Roze paziņoja, ka enkurnieku amats atļauj komisionei priekš savām sēdēm savas telpas Dāna mājā pie tirgus plača, kur tad notiks sanākšanas ikkatru vakaru un varēs jauni biedri pieteikties ... Šī ziņa tika saņemta ne mazāk ar gavilēm, tad šodien izšķīrās ...</p>
                 <p>Oficieli un ārēji sapulces darbība priekš šīs dienas bija nobeigusēs, bet iekšēji dalībnieku krūtīs tā darbojās vēl arvien tālāk... Visi apzinājās, ka piedzīvojuši ko lielisku, līdz šim vēl nebijušu, kas viņus visus kopēji cēla, lai gan atsevišķi katram par sevi viņiem tur nebija nekāda labuma. Un tādēļ, uz mājām ejot, visi notikušo dzīvi pārrunāja, it sevišķi rātskunga vārdus.</p>
                 <p>«Skaties, kādā činā nu latvieši tikuši!» Kreilis sacīja Mikumam, ar kuru tam bija jāiet pa vienu ceļu. «Paši rātseri nāk pie mums un saka, lai tikai dibinām biedrības un turam sapulces. Kad tas ir bijis?! ... Redz, tas tādēļ, ka mēs tai zemē esam visvairāk . ..»</p>
                 <p>«Jā, jā, jauni laiki!» Mikums ne mazāk vairs jaudāja savu prieku un aizkustinājumu slēpt. «Pats redzēju, kad šis gāja projām, citi šim taisās pie rokas ... Šis nekā! Spiež tāpat roku, atsveicinājās, bet bučot neļauj ...»</p>
                 <pb/>
                 <p>«Jā, jā, skaties, kādi laiki,» Kreilis piebilda, «pat kungi vairs nedod roku bučot! Un kā lai arī?! Lai nu mēs kā, bet mūsu priekšnieki, kas mums šodien bija... vai tie nav tādi pat kungi?! Pirkti svārki mugurā, gredzenu pilni pirksti un pa vāciskam runā, ka skan vien! Kā tev, jāteic, kungs kungam roku bučos ...»</p>
                 <p>Mikums tomēr ne labprāt gribēja nostāties zemāki. «Nu, kas, vai tad mēs neesam cilvēki?! Savu maizīti paēdam ... iztikšana mums ir! ... Tikai tās skrīves mums trūkst un tās vācu mēles, tad mēs esam tādi pat kungi kā viņi ... Vai tu domā, kam tā baltā krāga un spožie zābaki, ka tam jau kas tai kabatā ir? Parādu pilna kule! ... Nekā, brāl, es tev dažu labu vācieti atpērku ar visām viņa panckām.»</p>
                 <p>«Nu tu brīnums!» Kreilis piebalsoja. «Lai tikai katram vācietim būtu tā iztikšana, kas mums ... Skolas mums vajag, mācīt savus bērnus! ... Bet tā, ka tie izmācīti paliek mums pašiem un nepāriet vāciešos ... Āre, mans Edelberts?! Kad tas uzvelk savus samta svārkus, kas to var sacīt, ka tas nav liela kunga dēls ... Bet latviski neprot ne vārda ... Viņš tev tik svešs, ar pusvārdiem vien varī sarunāties, ar zīmēm ... It kā viņam nēbūtu nekas no manis ... atnācis būtu pavisam no citurienes, un es taču varu pazvērēt, ka tas ir mans miesīgs bērns! ... Vadzi, ir tā savādi ap sirdi ...» un Mikumam likās, it kā viņa acis būtu mitras ... «un par to man ar savu Grietu ir bijusi tā lielā plēšanās. Viņa saka, ka latvietis nevar kungs būt ... tikai vācietis var ...»</p>
                 <p>«Kā nu nevar, vai manu!?» Mikums iesaucās. «Latvieši tagad arvien iet uz augšu, gan redzēsi ... un kungi ies atpakaļ ... Ja tikai mums nauda ... lai mēs paši arī neesam smalki, mūsu bērni būs smalki! ... Un tādēļ maniem puikiem... lai tikai es, to Marī vajag izlaist pie vīra ... študieri viņiem būs dabūt ... Ja viņam tā študiere un tad vēl nauda, nāc tad tu viņam klāt ...»</p>
                 <p>«Jā, jā, tagad es redzu, ka latvieši arī var būt kungi,» Kreilis domīgi piebilda ... «Agrāk to gan neredzēju ...»</p>
                 <p>Un, tāpat kā viņiem, tā arī par šo lietu daudz ko runāt bija citiem sapulces dalībniekiem ... Tie tāpat dzīvi atstāstīja savām sievām un paziņām to, kas noticis Klenerta restoracijā ... Jauni laiki pienākuši ... latvieši cēlušies ...</p>
                 <p>Bet tie piedzīvoja vēl ko negaidītu ... Pēc divām dienām, 22. februāra sapulcē, Hīmillers paziņoja, ka ģenerālgubernators — ģeneraladjutants Albedinskis caur civilgubernatoru fon Lizanderu un tas atkal caur Rīgas policijmeistaru Kozlovu piesūtījis oficiālu atļauju «Palīdzības biedrībai priekš trūkumu ciezdamiem igauņiem» noturēt savas sēdes, lasīt dāvanas un sarīkot visādus koncertus, rīkojumus, kā arī noturēt visādus priekšlasījumus, no kuriem ieņēmumi nāk bada cietējiem par labu ... «Latviešiem nu ir tikpat kā sava biedrība, lai gan tikai uz laiku, kamēr bads būs, jo biedrības mērķis ir šo badu remdināt ...»</p>
                 <p>Tie, kas jau agrāk bija cīnījušies pēc biedrības un zināja, cik grūti tās lietas iet, nemaz negribēja savām ausīm ticēt, cik patīkama arī viņiem šī ziņa nebija.</p>
                 <p>«Patiešām ... melns uz balta!» Pēteris, aiz prieka drebēdams, sauca ... «Še stempels, datums un paraksts ... Hīmillera kungs, paldies jums, paldies ...»</p>
                 <p>Aizkustināts viņš tam spieda roku un būtu tam vai ap kaklu kritis, ja tie būtu tuvāki pazīstami ...</p>
                 <p>«Ko nu ar «paldies» vien, tas nav nekas!» Mikums piemetināja. «Es lieku priekšā Hīmillera kungam par viņa pūlēm izmaksāt trīs simti ...»</p>
                 <p>Viņš pats ar labu priekšzīmi gāja pa priekšu un nolika uz galda divdesmitpiecnieku. – Citi, vairāk vai mazāk likdami, sekoja viņa priekšzīmei, un drīzi vien uz galda sakrājās liela naudas čupa.</p>
                 <pb/>
                 <p>Bet Hīmillers smaidīdams nogrozīja galvu un piedāvājumu atraidīja. «Tās naudas nevajag man, tās naudas vajag tiem bada cietējiem. Un vēl daudz vairāk, nekā te ir! Mums tādēļ vajadzēs izlaist drukātus uzsaukumus, izplatīt tos ne vien te Rīgā pa baznīcām, bet piesūtīt arī lauku draudzēm un pagastu vecākiem. Latviešu laikraksti būs tik laipni tos pārdrukāt ...»</p>
                 <p>«Tās arī manas domas,» Spunde piebilda, «un tādēļ mums no sava vidus ir jāizvēl komisija, kas to sastāda ...»</p>
                 <p>«Pie tam jāskatās uz to, kas prot veikli ar spalvu rīkoties,» Hīmillers turpināja. «Jāpieaicina arī vēl citi klāt, kas latviešu valodu labi pārvalda un var tā jūtīgi un īsti no sirds rakstīt ...»</p>
                 <p>Ar dzīvām gavilēm šo priekšlikumu pieņēma. Komitejā ievēlēja Hīmilleru, Andreju Spundi, Ansu Leitānu, architektu Jāni Baumani, Richardu Tomsonu un Bernhardu Dīriķi, kura paša gan nebija klāt, bet kuru nolēma pieaicināt, tādēļ ka tas sevišķi labi pārvaldot latviešu gramatikas likumus ...</p>
                 <p>«Kā, vai tad mums citiem tur vairs nekāda teikšana un darīšana nebūs?» Mārcis tā kā aizskarts iejautājās. Uz tirgus ār gaļu andelēdamies, viņš jau labi bija iedzīvojies un tādēļ nekur negribēja palikt otram aiz muguras.</p>
                 <p>«Būs mums katram sava darīšana, draugi!» priekšnieks Roze paskaidroja. «Mūsu pienākums dot naudu un pievest jaunus biedrus, kuri mūsu sēdēšanās, kas notiks ik vakarus, tiks uzņemti mūsu pulkā par pilntiesīgiem ... Mēs, Mārc, esam tie saimniecības vīri, viņi tie zinātnieki ... Katris mēs esam savā vietā ...»</p>
                 <p>Maza piezīme. Šī šķirošana nebija Rozes paša izgudrojums, bet patapināta no vāciešiem. Rīgas vācu patricieši savā starpā nošķīrās saimniecības vīros resp. tirgoņos un literātos. Abas grupas pēc iespējas centās iedabūt savus reprezentantus rātē, tā ka tur drīzi vieniem, drīzi otriem bija pārsvars ...</p>
                 <p>Bet Mārcis jau tikai tā ierunājās, jo te nekādu plaismu vēl nebija ... Labāku vienprātību kā to, kas valdīja starp viņiem, pat Ansis Leitāns vairs nevarēja vēlēties. Un «zinātnieki» arī spoži izpildīja savu pienākumu. Drīzi vien iznāca drukā viņu sastādītais uzsaukums, kas dzīvi tika pārspriests un pārrunāts un, starp citu, skanēja tā:</p>
                 <p>«Kas ar gārdu muti maizi ēd un ar prieku to rokā tur, — tas lai arī apdomā, kā tam tas maizes kumosiņš smeķētu, kas to jau vairāk dienas nav baudījis; lai tas tās mātes sirdi izdibina, kuras bērniņi, līdz atmostas, sauc: «memiņ, dod ēst — dod mums maizi!» Bet viņa, savu vaigu ar priekšautu noslaucījusi, asaru pilnās acis uz debesīm paceldama, saka: «bērniņi, gaidiet vēl — gan dieviņš par to gādās!» Tādēļ, brāļi, palīdziet, cik spējat, lai caur jūsu roku paša dieva bagātā žēlastība pie tādiem apbēdinātiem notiek. Ar šādiem vārdiem lūdz, pie jūsu sirds durvīm pieklauvē tā Latviskā palīdzības biedrība priekš trūkumu ciezdamiem igauņiem ...»</p>
                 <p>Šis uzsaukums tika izlaists 30.000 eksemplāros un atstāja lielu iespaidu uz plašām ļaužu masām. Vīri, to lasot, skuma un sievas raudāja. Apraudājās Mikumiete, apraudājās Marīs, un pat Kreiļa sieva, kura no dabas bija ciets cilvēks, raudāja tikpat kā izkults bērns ... Jaunajai biedrībai ienāca naudas dāvanas bagātīgā mērā, ienāca arī drēbju gabali ...</p>
                 <p>Caur šo dāvanu vākšanu latviešu dzīvē bija radusēs tik dzīva kustība un jaunā biedrība bija tai mērā visu mutē, ka Rīgas mācītāji, kuri līdz tam bija ieskatījuši sevi par vienīgiem latviešu vadoņiem, jau sāka bīstīties, ka nezaudē savu iespaidu. Tādēļ tad arī Jāņa baznīcas mācītājs Veirichs pasteidzās organizēt nodomāto dāmu komiteju, kura lai strādātu zem viņa vadības un uzraudzības. Šīs komitejas pirmā priekšniece bija Ansa Leitāna gaspaža Katrina un locekles:</p>
                 <pb/>
                 <p>A. Šēnberg, A. Martinson, Pakalniek, Dītrich, Narring, Ratminder, Ozoling un Zilberfeil kundzes un Emilija Lak jaunkundze. Šī komiteja diezgan lielā mērā apvienoja toreiz latviešu mātes un meitas, arī Mikumiete ar savu Marī tur piestāja, bet viņai nebija ne tuvu tā nozīme, kas Hīmillera dibinātai palīdzības biedrībai bada cietējiem. Jāpiemin, ka no pirmās izauga Rīgas Latviešu Labdarības biedrība un no otrās Rīgas Latviešu biedrība.</p>
                 <p>Tātad jaunā palīdzības biedrība, lai gan viņas nodibinātājs neprata ne vārda pa latviski, izvērtās par īstu latviešu vidus punktu un vienotāju. Pieslējās tai arī tie, kas agrāk bija norāti un nedrīkstēja kustēt, piemēram, Bernhards Dīriķis un Kaspars Biezbārdis. Un arī citādi cilvēki, dabūjuši par to zināt un aizkustināti no viņas jūsmīgā uzaicinājuma, stājās iekšā barīem.</p>
                 <p>Kādu vakaru, starp citu, ieradās arī kāda pusmūža sieva, pie gala noraudājusies, un veda līdzi savu vīru, brūni sarkanu vaigu un darba vīra sastrādātām rokām.</p>
                 <p>«Vai te ir tie kungi, kas tās dāvanas pretim ņem?» viņš jautāja ... «Pierakstiet mūs arī tai biedrībā! ...» «Ak tu nabaga cilvēciņi, tie igaunīši,» viņa piebilda. «Ne viņiem maizītes, ko ēst, ne putriņas, ko strēbt... Tik žēl nabadziņu, tik žēl... Dosim jau, Jēkab, veselu simtu ... mums dievs ir līdzējis ... Koo? Lai paliek vēl tas mašins un dampe, griezīsim vēl tāpat ar pilčikiem ...»</p>
                 <p>«Jā, jā, mīļo Katrin, dot jau var,» Jēkabs atbildēja, «bet cik tev pilčiki neizmaksā? Iedomājies, četrdesmit pāru katru dienu! Bet, kad tev mašins un dampe, tas viss krīt nost ... Varēsi tad daudz labāk iedot to simtu ...»</p>
                 <p>«Nu, dosim jau, Jēkab, priecīgu devēju dievs mīļo!» Katrina pastāvēja... «Tad jau es labāk no savas mutes atrauju, bet redz, viņiem nav ne sausas garoziņas, ko grauzt ... Kā tur drukāts stāv: bērni brēc: «Mem, dod mums maizes ... mums gribas ēst ...» Ak tu kungs, ak tu kungs ... cik tas ir briesmīgi ...» Viņa sāka šņukstēt un slaucīja ar jakas stilbu asaras no acīm.</p>
                 <p>Jēkabs turpretim neuztraucās un apsveicinājās pa tam ar savu draugu Kreili un citiem paziņām.</p>
                 <p>Kad Katrina bija drusku apmierinājušās, viņa jautājošām acīm to uzlūkoja: «Skaitīsim to simtu?»</p>
                 <p>«Skaiti ar!» Jēkabs atmeta ar roku. «Atliks jau arī vēl priekš to mašinu un dampi ...»</p>
                 <p>Katrina, kura turēja to maku, noskaitīja uz galda simts rubļus, un viņi abi aizgāja ...</p>
                 <p>«Kas tad tie abi bija?» citi iejautājās Kreilim, kas viņus pazina.</p>
                 <p>«Jēzus draudzes pērminderis Jēkabs Dombrovskis ar savu sievu Katrinu,» Kreilis atbildēja. «Agrāk bija enkurnieks ... strādāja ar ķeksi uz Daugavas, bet ej nu tu viņam klāt! Tagad viņam koku placis no desmit pūrvietu, strādā kādi desmit pāri pilčiku ... Viņa pate jau tam lielais piepalīgs tai šeptē ... it visur priekšā un pakaļā! ... Tad jau arī var ... tie ir labi iedzīvojušies ...»</p>
                 <p>«Ko tu tam darīsi, kam dievs palīdz,» Mikums piebilda. «Iet jau mums visiem uz roku, brāl... Es pat ... esmu iesācis tīri no nenieka. Bet tagad arī pašam sava māja, un atnāc paskaties, kā man bode piekrauta ... Līdz griestiem! Un tev pašam, brāl! Vai tu varī kliegt? Cik tad sen, kad brauci pats ar to vienu raspusku, bet cik zirgu tev tagad?!»</p>
                 <p>«Cik tad nu ir?!» Kreilis ar labpatiku nosmīnēja. «Dividesmit zirdziņi... Ir jau vēl lielāki ekspeditori ... Kazaks ... Barts ...»</p>
                 <p>Katrā ziņā viņš ar savu stāvokli bija mierā ... Tāpat varēja apmierināties jaunā palīdzības biedrība, jo tādu ļaužu viņai pienāca lielā daudzumā.</p>
                 <pb/>
                 <p>Bet vēl jo vairāk visa Rīga bija kā uzkurta, kad tika izlaisti drukāti uzaicinājumi, ka tā Latviskā palīdzības biedrība priekš trūkumu ciezdamiem igauņiem «gādās par priekšlasīšanu, koncertiem un teatra izrādīšanu».</p>
                 <p>«Priekšlasīšana būs:</p>
                 <p>1. 10. mercī no guberņas lopu ārstes J. B. Rozenberg «par mēnesi».</p>
                 <p>2. 17. mercī no fabrikas direktora R. Tomsona «par dabu un dabas zināšanu».</p>
                 <p>3. 24. mercī no Dr. Bosse «par veselības kopšanu».</p>
                 <p>4. 7. aprilī no K. Štālberg «par jūru un viņas iedzīvotājiem».</p>
                 <p>5. 5. maijā no skolotāja Matvin «par bērnu audzināšanu vecāku mājās». </p>
                 <p>Koncertes tiks noturētas:</p>
                 <p>1. Garīga koncertē pirmā lieldienā Jāņa baznīcā zem J. Purrat vadīšanas un</p>
                 <p>2. Laicīga koncertē 9. maijā, debess braukšanas dienā, Turnhallē. </p>
                 <p>Teatera izrādīšana latviešu valodā būs 2. jūnijā. Izrādīs Stendera lustes spēli «Žūpu Bērtulis», kas drukāta 1790. gadā.»</p>
                 <p>Tas viss bija «zinātnieku» darbs, to pašu, kas sastādīja uzsaukumu dāvanu sniegšanai bada cietējiem ... Kā redzam, tad tie kooptējuši klāt vēl citus locekļus un sprauduši sistemātisku programu latviešu izglītošanas laukā. Protams, ka notika vēl dzīvas domu izmaiņas viņu starpā, iekāms šī programa tika sastādīta. Pret priekšlasījumiem nevienam nebija ko iebilst, tādēļ ka tie «prātam var būt par pamācīšanu un pacilāšanu». Arī koncerts baznīcā nekas, «jauks un patīkams darbs, kas pušķo dievkalpošanu!» Bet, tā kā arī pārējos rīkojumus gribēja sarīkot saziņā ar to Veirich mācītāja dibināto dāmu komiteju, tad no šīs puses cēlās stipras ierunas pret laicīgo koncertu un teatra izrādīšanu. Starp šīm dāmām bija stipris hernhutiešu elements, kas laicīgas dziesmas nosodīja par blēņu dziesmām un teātri ieskatīja vienkārši par velna skolu, ar kuru kristīgiem dieva bērniem neklājas pīties! Ar to vajadzēja rēķināt. Bez tam arī Ansis Leitāns personīgi bija pretim teatra izrādīšanām, kas pēc viņa ieskatiem bija tikai tāda māžošanās. «Vai tikai tas tiem mīļiem latviešiem kādu labumu nesīs?!» tas pret to kādā sēdē uzstājās. «Esmu par to lietu runājis ar Veirich mācītāju, kas arī par to ļoti šaubās ...»</p>
                 <p>Bet Richards Tomsons, kas bija uzņēmies teatra vadīšanu, bija ne vien dzimis diplomāts, bet arī lielisks runātājs, kas prata pārliecināt. Dāmu komitejai, kuras priekšniece bija Katrina Leitān, viņš bija tik patīkams, pakalpīgs un padevīgs, ka tās ne vien beidzot piekrita šai izrādīšanai, bet deva pat savu biedreni Emiliju Lak jaunkundzi viņam priekš Bērtuļa sievas Annas lomas. Un, kad jau Katrina bija piekritusi, tad arī Ansim vajadzēja padoties ...</p>
                 <p>Tātad uzstādītā rīkojumu programa tika izvesta pilnā apmērā, neraugot, ka laiks priekš tam, ko mēs saucam par «sezonu», bija sen garām. Pirmie latvieši Rīgā uzsāka savus rīkojumus vēlu pavasarī un vilka cauri gandrīz līdz siena laikam. Kas tad viņus no tam kavēja? Villas jūrmalā tiem vēl nebija, uz savām muižām tiem ar' nebija jābrauc, un cik tās «prišās luptes» vajadzēja, tās tepat Rīgā bija diezgan. Līdz tam viņu vienmuļīgā dzīvē neizšķīrās neko daudz ne ziema, ne vasara, un tādēļ tad arī pirmos saviesīgos baudījumus tie ņēma pretim pilniem malkiem. Tādēļ tad arī panākumi bija necerēti, ļaužu kā melna nakts, piekrišana liela. Neraugot uz visām mazām ieejas cenām, sanāca vēl diezgan prāvs atlikums. Par priekšlasījumiem nu gan, samērā ar mūsu laikiem, bija jāmaksā diezgan daudz, 15 kap. no personas. Bet teatris bija ļoti lēts, pirmā vietā maksāja 60 kap., otrā 40 kap. un trešā 20 kap.</p>
                 <p>Kādēļ ļaudis gāja uz priekšlasīšanām, tur bija vairāk iemeslu. Viena daļa</p>
                 <pb/>
                 <p>nāca paša priekšmeta dēļ, gribēdama mācīties, bet tā bija pate mazākā daļa. Lielais pulks ieradās tādēļ, ka tas bija kas jauns. Nekad vēl tie nebija dzirdējuši citu priekšā lasām kā mācītāju no kanceles un nekad par citu kā par dieva vārdiem. Te gan arī visi klusi sasēduši, tikpat kā baznīcā, bet runāts tiek pavisam par citām lietām. Tad vēl viena liela daļa — pate apzinīgākā — gāja tādēļ, ka tas brīv. Kur citreiz tas latviešiem bijis dzirdēts?! Un, kad jau ķeizars tādu brīvību devis, tad to vajag arī izlietot ... Vēl viena daļa — jaunie ļaudis — gāja tikai izskatīšanās dēļ. Jaunas meitas krīt puišiem acīs, un, ja ir patīkamas, tie taujā tūdaļ pakaļ, kas tā tāda un kas tā tāda?! ... Un atkal, ja viņām kāds patīkams, gan viņas izzin to, kas tas tāds un kā viņu sauc! ...</p>
                 <p>Ļoti daudz jau bija pazīstami. Piemēram: Mikumi bija ar visu familiju, un, kur jau Marīs, tur Pēteris arī! Starpingks gan arī gribēja, bet tas netika klāt ... viņš tad gan sacenzdamies noveda veci uz bufeti un pacienāja to ar konjakiem un krietniem cigāriem, bet ar meitu amizierējās Pēteris.</p>
                 <p>Marīm bez tam bija savas draudzenes un pazīstamas ... Kreilene bija paņēmusi līdzi savu meitu Grieteli, kura saucās par Gretchenu, un savu māsas meitu Lavizi alias Louvizi, no laukiem, kāda gruntnieka meitu. Edelberts nebija nācis, tādēļ ka viņš nekā laba pa latviski neprata. Grietele bija baltvaidze, sārtlūpe, gluži mātes dabā, sprigace, dūšīga uz valodām, kā skaldīt skaldīja. Arī māsīca no laukiem meita tikpat kā brūklene. Vai tad nu brīnums, ka tādām puiši drīz vien piesitās! ... Turpat jau bija ieradušies arī Pētera draugi, Mārcis, kurš uz tirgus andelējās, Andrejs, kurš arī patlaban kā dabūjis podračika vietu, un Didžis, kurš mazākus kuģus lādē uz sava rēķina kā īsts «štauers» un tādēļ nebija bez ienākumiem. Tie nāca gan runāt un apsveicināties ar Pēteri, bet drīzi vien iepinās valodās ar viņa daiļajām kaimiņietēm, un starpbrīdī Mārcis ar Didži, sarunājušies jau, lika atnest peperkokus un kvasu sieviešiem par atspirdzināšanu. Arī Starpingks no otras puses bija piesūtījis sarkano vīnu. Sūti vēl, kad tev ir! Pēteris tātad tika cauri bez visiem liekiem upuriem, bet Marī uz mājām tomēr pavadīja viņš ...</p>
                 <p>Te tad nu noritēja dzīvas valodas starp jauniešiem, tikai ne par priekšlasījuma tematu. Ne arī viņi bija kādi uzmanīgie klausītāji. Pēteris gribēja gan, bet Marīs tam nedeva miera. Beigu beigās izrādījās, kad visi pulciņā gāja uz mājām — kavalieri ieskatīja par savu pienākumu dāmas pavadīt — un lietu pārrunāja, ka tad no Mikuma un Kreiļa familijas un viņu piekritēju bara tikai vienīgi mātes un mazākie bērni bija ko mantojuši. Lielām meitām un puišiem viss pa vienu ausi iekšā, pa otru ārā ... Tēvi atkal pa bufeti vien nodzīvojuši. Viņi tagad nu visu lekciju klausījās savu sievu atstāstījumā kā jaunu patiesību.</p>
                 <p>Nevarēja sacīt, ka arī viņas būtu pilnīgi apmierinātas. Mikumiete nepavisam negribēja ticēt, ka uz mēneša patiešām tā varēja būt, kā tas kungs stāstīja. Kalendarī viņš taču riktīgi nobildēts ... cilvēka vaigs resnu degunu un apaļām acīm. Labi ieskatoties pašā mēnesī, gan likās, ka nebija gluži tā, jo likās, ka tur stāvētu vīrs ar nēšiem, un tā arī veci ļaudis stāstīja. «Bet tas kungs, tu dzirdi,» viņa stāstīja savam vīram, «saka, ka tas esot tik tālu, ka vajadzētu braukt 300 dienas ar dampratiem, kamēr tur notiktu. Un tad tur esot kalni un lejas tāpat kā uz zemes un tādas dziļas dziļas bedres, un iekš tām bedrēm atkal bedres, un iekš tām atkal ... Vai tas varētu būt?!»</p>
                 <p>Kārlēns gan raudzīja viņas šaubas izgaisināt, jo skolā tā taisni mācot. Bet Mikumiete vēl arvien uz to lietu skatījās šaubīgi.</p>
                 <p>«Un gaisa tur nemaz neesot un skaņu nemaz nedzirdot,» tā stāstīja tāļāk. «Ja suns rej, tad redzot tikai muti plātām, bet balsa nemaz ...»</p>
                 <pb/>
                 <p>«Blēņas!» Kreiliene attrauca. «Kas tad tur uz mēneša ir bijis un to apraudzījis? Kāpēc tad pie mums, kad suns rej mēnestiņā, var dzirdēt ...»</p>
                 <p>Tā caur šiem apstākļiem arī abi vīri tika iemaisīti lietā un sāka prātot. «Es jau gan domāju, ka mēnesis būs lielāks daudz, nekā izskatās,» Kreilis ieminējās. «Pie tā lielā tāluma ... es domāju, ka viņš būs vismaz tik liels kā siena vezmis ...»</p>
                 <p>«Vai nu prāts ... tik vien!» Mikums iesaucās. «Iedomājies tās tūkstošām un tūkstošām jūdžu, cik viņš no mums nost ... Pus tik liels kā Rīga tas jau nu gan būs droši ...»</p>
                 <p>Kārlēns zināja pamācīt, ka mēnesis esot tāda pate zeme kā mūsējā ... tikai apmēram 50 reiz mazāka ... Skolā tā mācot ...</p>
                 <p>Vecie neviens tam lāgā negribēja ticēt, tomēr pretoties arī nevarēja ... «Jā, jā, var jau būt, bet kas var zināt ...»</p>
                 <p>Turpretim meitenes uzķēra visu no jocīgās puses un ņēma tikai ņirgāties. Viņas tikai bija paturējušas galvā to vietu: kas iemīlējies, tas skatās mēnesī un nopūšas ... Tā kā bija patlaban ļoti jauks mēnestiņš, tad Marcis izgrūda ļoti smagu nopūtu.</p>
                 <p>Uz to smiekli! Bet viņš patiešām bija ieķēries tai Kreiļa Grietelē ... viņa to manīja no tam, ka viņš cieti jo cieti spieda viņas roku ... Un Didžis atkal aiz kautrības nopūtās pret Lavizi un Pēteris pret Marī ... amizieris un smiekli bez gala ... Vecenes smaidīdamas piemetināja: «Vai dieviņ, kā nu pūš! ... Vai tad nu tik smagi iet!»</p>
                 <p>Nu beidzot jau bija jāšķiras un katram jāiet uz savu malu... Bet pēc izšķiršanās jaunie bija tādi klusi, laikam viens par otru domāja ...</p>
                 <p>Nākošā priekšlasījumā atkal it visi bija kopā. Richards Tomsons lasīja «par dabu un dabas zināšanu». Tagad, uz mājām ejot, bija daudz vairāk ko runāt. Par to mēnesi viņi negribēja daudz strīdēties ... bijis tur neesi, varbūt ka arī taisnība, bet par tādām lietām, kuras tu, cilvēks, pats ar savu aci redzi, te jau tu nu gan, draugs, neiestāstīsi! Viņš saka, ka pasaulē nekas no jauna neronoties klāt un nekas nezūdot, tikai pārvēršoties ... Joki vien! Kreilis it labi zināja, ka siens un auzas, ko tas saviem zirgiem deva, izauga katru gadu no jauna un tātad rodas gan ... Un, kad zirgi tās bija apēduši, tad nebija vairs nekā ... Ja nu mēsli ... to tikai maza čupiņa, bet kur tas cits palicis? Taču gājis pazušanā ....</p>
                 <p>«Tad jau gan būtu labi, kad cukurs, milti un siļķes, kuras es pārdodu, man nezustu!» Mikums nosmējās. «Tad jau būtu dzīve tikpat kā Lejputrijā. Bet, tiklīdz preci esmu pārdevis, tā projām ir, jāpērk atkal jauna ... Un kur tad nu paliek malka, ko iebāz krāsnī? Kas tev tur paliek? Laba sauja pelnu. Un izlej ūdeni smiltīs un raugi tad to sasmelt! ... Redzēsi, kas tev paliek pāri! Ko nu, tās tikai tādas kungu gudrības un vairāk nekas ...»</p>
                 <p>Krustiņš, Mārča rada gabals, kas tagad arī bija līdz, ņēma tomēr priekšlasījumu aizstāvēt ... «Tas ir gudris kungs! Stendera «Augstās gudrības grāmatā» tu arī neatradīsi to, ko viņš tev izstāsta ... Redz, to lietu vajag ņemt otrādi! ... Viņš, rau, saka, ka tas pārvēršas iekš citu, bet tā matērija — tā paliek ... I tas ūdens, ko tu izlej, tas tad pāriet iekš tvaikiem un iekš gaisa . ..»</p>
                 <p>Mārcis, kuram arvien bija neomulīgi, kad Krustiņš gribēja būt par viņu gudrāks, stājās viņam pretim... «Ej, ko nu stāsti?! Materijs, materijs, tev jau nav apķeršanas, kas tas materijs ir ... Ja es ķeru ūdeni rokā, tad es taču tur ko saķeru, jā? ... Bet ķer gaisu un tvaiku, ko tu tur saķersi? ... Tad jau tu vēju varētu sist ar dūri ... Āre nu ... Kur nekā nav, tur nekā nesaķersi ...»</p>
                 <pb/>
                 <p>Tā ka tas bija ļoti sarežģīts jautājums, ko arī Kārlēns nevarēja labi izskaidrot, un tādēļ tas palika neizšķirts un katris pie sava ...</p>
                 <p>Tātad, neraugot, ka viņi, tāpat kā visi citi, no priekšlasījumiem rādījās būt sajūsmināti, sita plaukstas un sauca «bravo», viņiem tomēr ar visu to atlika vēl daudz pret tiem ko iebilst ... Viss tas tomēr nekavēja viņus cītīgi apmeklēt nākošos, «jo brīvību, ka tādas lietas var, vajag izlietot kungiem par spīti», kā Kreiļa sieva izsacījās ...</p>
                 <p>Vēl mazāk viņus tieši apmierināja «garīgā koncertē» Jāņa baznīcā. Balsis gan bija labas, bet katrs dzied savu, un tas izklausījās tīri kā leišu ļēļošana. Kreiļa Grieta sacīja: «Atminu vēl tīri labi no savām jaunām dienām, kad biju uz laukiem. Tad arī mēs, meitas un puiši, sanācām lielāks pulks kopā un uzdziedājām ... Bet visi riktīgi vienu balsi un bija vairāk, ko dzirdēt ...»</p>
                 <p>Jau vairāk piekrišanu atrada «laicīgā koncertē» 9. maijā, debessbraukšanas dienā, Vingrotāju zālē, tādēļ ka dziesmas bija jautrāka satura un citas viņiem pazīstamas. Bet, kad 2. jūnijā turpat notika «latviskā teatera izrādīšana», pie tam pirmo reizi Rīgā, un izrādīja «Žūpu Bērtuli», tad tas pēc viņu ieskatiem bija kas lielisks. Joki bez gala! Iznāk Žūpu Bērtulis vien, nopinkojies, savēlies, tev jāsmejas, vai gribi vai negribi. Un tāpat arī par citiem ... Uz gada tirgiem arī dažreiz dabūja noskatīties kumēdiņus, bet tik jocīgus nudien ne! Un kur tad apmeklēts! Lai tagad kāds pamēģina Rīgā 2. jūnijā cietās telpās sarīkot teatra izrādi, un nezinu, kādus tam vajadzētu līdzekļus, lai tas varētu ievilkt iekšā kādu cilvēku ... Bet toreiz ļaužu kā melnā nakts! Un pašam Ansim Leitānam, kurš ar savu Katrinu pirmās rindās sēdēja piesarcis, vajadzēja liecināt, ka viss izgājis jauki un pa godam un, paldies dievam, ienākums arī it labs! ... Tikai viens cilvēks ar šo izrādi bija pavisam nemierā, tas bija pats teatra vadonis Richards Tomsons. Fuchsingam, kuram tas bija draugs, viņš bija izteicies, ka tūdaļ ķeršoties pie spalvas un pārcelšot vai sarakstīšot latviešiem kādu piemērotāku lugu. Šo jau esot kauns izrādīt, cik zemu tā latviešus vērtējot ... tos nostādot par tādiem «s— bambuļiem».</p>
                 <p>Saprotams, ka caur šādiem latviešu rīkojumiem nevienam nekādi zaudējumi necēlās, un neviens cilvēks to arī ļaunā neņēma, ja vien tas pret latviešiem bija daudzmaz bezpartejisks. Vācu patricieši gan sirdī sajuta slepenu nemieru, bet bija par lepnu to izrādīt. Viņu avīze «Rig. Zeitg.» bija ļoti apmierināta, it sevišķi par Tomsona priekšlasījumu, kurš bijis «izteikts viegli saprotamiem vārdiem un tomēr dziļš» ... Viņa pat izteica vēlēšanos, lai no jaunās palīdzības biedrības attīstītos Latviešu mācības biedrība, piezīmēdama, ka latviešiem taču tik daudz esot jāmācās ... Bet birģeri un cunftīgie amatnieki, tie gan jau sāka pacelt savas balsis ...</p>
                 <p>Un Krampfs, tas bija ne dzīvs, ne miris ... Tad tādas lietas viņam vajadzēja piedzīvot! Kā policijas delegātam viņam bija jāieronas uz viņu «priekšlasīšanām» un pašam ar savām ausīm jānoklausās, ka tie runā par tādām augstām lietām, par mēnesi, dabas zināšanām un tamlīdz, ka tur vai galva jātura cieti! Un priekš kam tādas augstas gudrības?! Kalpiem, dienderiem, arājiem? Vai tiem nav diezgan, ka zin: trph, še vaga! ka maiss pareizi uz muguras guļ vai atkal zirgs pareizi aizjūgts ... un vairāk neko. Un tad viņi vēl tos vārdus grozīja tā savādi, pavisam citādi, nekā latvieši līdz šim runājuši. Sirds viņam tīri žņaudzās cieti par tādu nekaunību ... Bālām, sakniebtām lūpām viņš visu to noklausījās un reizēm pat uzšāvās kājās, jo bija aizmirsis īstenību un gribēja teju teju jau visus šos «jaunlatviešus» no vienas vietas stiept uz «sēžu» ...</p>
                 <p>Bet tad atcerējās ... kabatā jau viņam bija prikazs, ka viss tas atļauts un likumīgi ...</p>
                 <pb/>
                 <p>Nebija vairs viņa priekšstāvis palkavnieks fon Grīns, ar kuru varēja izrunāties, savus uzskatus izsacīt un arī tos aizstāvēt. Tagadējais policijmeistars Kozlovs ar viņu nekādās valodās neielaidās ... Reizi, saņēmis tādu prikazu, ka tam jāiet uz latviešu priekšlasījumu, tas devās taisni pie policijmeistara, viņam to brīnumu parādīja un iejautājās: «Разве это возможно?» — Bet policijmeistars viņu uzlūkoja kā vēl lielāku brīnumu. «Как невозможно? Если разрешено генералгубернаторов, так непременно...»</p>
                 <p>Neatrazdams pie savas priekšniecības saviem ieskatiem vairs pabalstu, Krampfs zaudēja gluži savu agrāko griezīgumu. Viņš bija sevī noslēdzies, īdzīgs, nervozs, īsi sakot, neprata vairs, kā pasaulē dzīvot ...</p>
                 <p>Reiz tas nāca mājā no tādas «priekšlasīšanas». K. Štālberģis bija runājis «par jūru un viņas iedzīvotājiem» un piestāstījis tam galvu ar tik gudrām lietām, ka tam pašam tā dūca vien, kur nu vēl tiem nabaga ļautiņiem! Viņš tādēļ iegriezās Pētera baznīcas krogū uz kādu «štēzeideli», lai daudzmaz noskalotu dusmas un nāktu pie «štimmunga» ...</p>
                 <pb/>
                 <p>Tiklīdz tas piestājis pie letes, viņam sauc aiz muguras. «Ssst, sst, Krampf! Komm doch zu uns ...»</p>
                 <p>Paskatījies atpakaļ, tas ieraudzīja vienā stūrī piesēdušu pilnu galdu. Andreass Cipfelbrinks, Simeons Orkelbeins, Jochems Stemeizens un sīktirgotājs Holcenbergs, visi ar savām gaspažām. Pie jauka laika tie labi izstaigājušies pa pilsētu un izskatījušies, kā tagad Rīga stāv, un iegriezušies še ...</p>
                 <p>«Krampf, was ist da mit die Letten 1os?!» Andreass viņam uzprasīja, iekāms tas vēl nebija apsēdies. «Vai tad viņiem valdīšanas nemaz nav? ...»</p>
                 <p>Ko viņš tur varēja sacīt? Ja jau viņa priekšniecība to atzina, tad jau viņam šāda rīcība bija jāaizstāv. «Nu, kas? Pret likumu taču tur nekas nav? ...»</p>
                 <p>«Nav nekas pret likumu?» Cipfelbrinka kundze, par tādu Krampfa atbildi pārsteigta, iesaucās. «Jā, kam gan tādas lietas vajadzīgas?! Mana kalpone tur bijusi: kādas gudrības tur nav stāstītas par mēnesi un dabu, un visu ... Ko mācītājs sakot, to nevarot katrreiz par pilnu ņemt ... Ko viņi sakot, tas esot tikai tas ... Un lai šie nekaunoties nemaz, ka esot latvieši ... šie esot tādi pat cilvēki kā vācieši ... Iedomājieties tik ... un kādēļ tas viss vajadzīgs? ...»</p>
                 <p>Nevarēdams neko pie tam grozīt, Krampfs izgudrēm uzstājās viņiem opozicijā. «Nu taču tiem ļaudīm arī vajag ko mācīties,» viņš iebilda.</p>
                 <p>Traudchena Cipfelbrink, tāpat Stemeizen gaspaža un Jūla Orkelbein par šādiem uzskatiem nevarēja valdīt savu sašutumu. «Aber wozu denn! ... Wie die Obrigkeit das Ailes zulässt?! (Bet kādēļ tad! Kā valdība to visu pielaiž?) Kam šiem dumjiem bauriem un kužām kādas priekšlasīšanas, teatrus un balles? Lai tie tiek pavedināti uz slinkumu un lepnību ... Āre, kā Holcenberg madāma saka: Mikentāliete pastellējusi savai meitai baltu mulles kleiti ... Baltu mulles kleiti! ... Ko tad būs vilkt mugurā rātskungu cienīgmātēm un freilenēm, kad jau tādas sāk baltā mullē staigāt?! ... Vai tad tur nav nekāda likuma, kas to aprobežo? ...»</p>
                 <p>«Kā ne?!» Andreass Cipfelbrinks attrauca. «Rīgas likumi nosaka it skaidri, ko drīkst vilkt mugurā pilsoņu sievas un cik dārgu rotu drīkst nēsāt amatnieka sieva. Un par to pāri nav brīv iet kalpam un nevācim ... Bet veci likumi jau tagad vairs netiek ievēroti.» viņš rūgti piebilda. «Tagad jauni likumi un jaunas tiesības ... Visiem latviešiem tagad brīv visādi «tejateri» un forlezungas ...»</p>
                 <p>«Bet vāciešiem taču tāpat savi teatri un forlezungas,» Krampfs atļāvās šādu piezīmi ...»</p>
                 <p>Meistaru gaspažas gribēja viņu vai ar acīm saēst... «Ko?! mūs pielīdzina prastiem mužikiem?! Wir, Deutsche, wir sind gebildet ... wir haben es nötig,</p>
                 <pb/>
                 <p>wir brauchen es ... Aber wozu das dem dummen Volk?» (Mēs, vācieši, mēs esam izglītoti ... mums tas vajadzīgs, mēs varam to lietot ... Bet kādēļ to tai muļķa tautai?)</p>
                 <p>«Kā tu, Krampf, tā pavisam varī runāt?» Cipfelbrinks aizskarts iesaucās ... «Ja jūs tā gribat rīkoties, tad mums no Rīgas jābēg projām ... Dzīvojiet tad vien ar saviem latviešiem ...»</p>
                 <p>«Ja tas ilgāk tā vēl iet uz priekšu,» Holcenbergs viņam piebalsoja, «tad godīgam vācu cilvēkam arī nav ilgāk dzīvot Rīgā iespējams ... Ejiet tagad paskatieties mana kaimiņa Mikentāla skatu logā! ... Agrāk nevāciem nemaz nebija brīv ar tirdzniecību nodarboties, bet viņš lepni ar zelta burtiem uzmālē uz glāzes: «Pie tautieša!» Viņš atklāti atzīstas, ka ir latvietis, un danco mums uz deguna ... «Pie tautieša» ... — lieliski ... Un tad vēl mūsu ļaudis iet tur un pērk tā nieka kapeika dēļ, kas tur lētāk ...»</p>
                 <p>«Tagad jau pavisam nesamana, kā dzīvot!» Jochems Stemeizens savukārt iebilda. «To dumpinieku Lauri gan izdzina no Rīgas, bet patentmeistarī tagad kaļ un teš pa visām malām ... Pie cunftes tie nepieder ... un paprasi, kas tie ir? Tie ir latvieši ...»</p>
                 <p>Un Orkelbeins piebilda: «Mūsu arodā jau cunftīgus strādniekus tu varī ar uguni meklēt. Tagad ne tikvien zeltinieši, bet visi bauri pasākuši tā: atstāj arklu un ecēšu un nāk uz Rīgu pindzelēt ... Un «spaß», kādēļ tad arī ne, kad jau pate valdīšana tos pabalsta ... atļauj tiem visādas priekšlasīšanas un diezin ko vēl ne ... Tad jau iznāk, ka viņi par to Rīgu kungi, ne mēs! ... Jā, jā, draugi, mums pie laika jātaisās, ka tiekam no Rīgas projām ...»</p>
                 <p>«Nu, ko jūs tik daudz runājat!» Krapfs ilgāki vairs nevarēja noturēt savu izlikšanos un mieru. «Vai tad es to neredzu?! Bet vai es te esmu tas kungs un noteicējs? Ko man pavēl, tas man jāklausa ... Bet ilgi tas tā nevar iet ... ilgi tas tā neies ... Ja jau viņiem tādas biedrības uzļauj, tad pasaulei jāapgriežas uz otriem sāniem ...»</p>
                 <p>Brīdi klusums ... viņa draugi to lielu laiku mēmi uzlūkoja. «Runā tu tā,» Cipfelbrinks beidzot ieminējās ... «tad mēs tevi saprotam ...»</p>
                 <p>«Pagaidiet tikai,» Krampfs vēl atņēmās. «Paies tikai Igaunijā un Somijā bads — un tas taču neilgs mūžīgi — un visas rektes būs viņiem atkal nost! ... Es tad neredzu vairs ne mazāko iemeslu, kādēļ tad viņiem to visu vajadzētu uzvēlēt. Mēs atgriezīsimies atkal pie vecās kārtības, jūs redzēsiet ...»</p>
                 <p>«Tas būtu arī pats beidzamais brīdis!» Cipfelbrinka gaspaža Traudchena sacīja ... «Es nezinu, kā arī augstā rāte varēja būt tik vieglprātīga un viņus pati uzvedināt uz tādu biedrošanos bada cietējiem par labu. Ja nu bija tāda vajadzība, tad jau drīzāk varēja tiem uzlikt tādu nodokli priekš tam...»</p>
                 <p>«Aber, Traudchen, tas bads taču nevilksies mūžīgi, tu taču dzirdi, ko Krampfs saka,» Cipfelbrinks viņu mierināja. «Tā ir tikai pārejoša parādība ...»</p>
                 <p>«Jā, jā, kas tur var zināt, kas viss nenotiek?» Traudchena tomēr vēl šaubījās. «Iedod tu velnam vienu pirkstu, un viņš tev paņem visu roku... Pret tādām lietām vajaga uzstāties pie laika ... Tā ka tu ej eltermanim uz kakla, lai tas viņiem viņu priekšlasīšanas vairs neļautu Sv. Jāņa ģildē noturēt ... Ja viņi grib, lai iet uz Lielo ģildi ...»</p>
                 <p>«Nedabūs arī vairs, par to varī būt droša!» Andreass attrauca. «Bet ko mēs te tik daudz runājam par tiem latviešiem?! ... Dzersim labāk savu glāzīti un būsim omulīgi! ... Vēl taču mēs paši esam Rīgā tie saimnieki! ... Jo, ja labi apskatāmies, draugi, ar mums salīdzinot, latvieši ir vēl tālu aiz kalniem ...»</p>
                 <p>Viņi nerunāja par to vairs, bet nodzīvoja kopā jautru, omulīgu vakaru...</p>
                 <pb/>
                 <p>OTRA DAĻA</p>
             </div>
             <div type="chapter">
                 <head>Trīspadsmitā nodaļa</head>
                 <p>Latvieši paši zināja, ka tie atronas vēl tālu «aiz kalniem», bet viņi tur aiz kalniem negribēja palikt. Tie noprata it labi, ka «palīdzības biedrība priekš trūkumu ciezdamiem igauņiem» varēs rīkoties tikai tik ilgi, kamēr Igaunijā būs bads, un tas tur nebūs mūžīgi. Bet biedrība viņiem tā patika, ka viņi to sev gribēja nodrošināties uz visiem laikiem.</p>
                 <p>Ivans Hīmillers bija ļoti noderīgs spēks, kurš prata ļoti labi juridisko pusi, — sastādīt noderīgus statūtus ... Toreiz vēl nebija normalstatutu vai kādu citu paraugu, kur pieturēties ... Lietas īstais kustinātājs un virzītājs bija atkal architekts J. Baumanis, kurš saziņā ar nelielu pulciņu, to starpā arī Pēteri, strādāja pie jaunās biedrības lielā slepenībā. Viņa dzīvoklī Iekšrīgā, Peldu ielā, bija notikušas vairāk šaurākas sapulces, līdz 4. jūnijā, t. i., divas dienas pēc «Žūpu Bērtuļa» izrādes, statūti bija jau tiktāl, ka tos varēja iesniegt Vidzemes gubernatoram, lai tas viņus stāda priekšā augstākām iestādēm dēļ apstiprināšanas.</p>
                 <p>Liktens viņiem bija labvēlīgs, ka toreiz gubernators bija fon Lizanders, kurš neieskatīja par savu uzdevumu aizstāvēt vācu muižniecības intereses kā viņa priekšgājējs fon Etingens. Lizanderu dzimta agrāk bija kalpojusi par mazākiem ierēdņiem un bija velti pieklauvējusi pie Vidzemes muižniecības dēļ indignata. Pats toreizējais gubernators, agrāk par zemāku ierēdni būdams, bija izbaudījis diezgan baltiešu brīvkungu, grafu un baronu augstprātību, tā ka iespaidus no tās viņš nespēja aizmirst arī vēlāk, par gubernatoru būdams. Tagad viņi nu gan labprāt to būtu uzņēmuši savā sabiedrībā, bet viņam tās vairs nevajadzēja. Un viņš tiem to lika ja arī ne taisni sajust, tad tomēr vismaz manīt. Viens šāds pierādījums bija tas, ka viņš latviešu biedrības izcelšanos drīzāk paveicināja nekā aizkavēja, lai gan, blakus minot, par vicegubernatoru vēl arvien bija Jūlijs fon Kube.</p>
                 <p>Pirmais statūtu projekts bija izrādījies pārāk trūcīgs un nepilnīgs, kādēļ gubernators ar savu padomu nāca palīgā. Viņš projektu ar savām piezīmēm atsūtīja atpakaļ un aizrādīja, kas būtu pārstrādājams, pirms to iesniedz no jauna. Tas tika izdarīts un jau 20. jūnijā iesniegts pārlabotais statūtu projekts ar šādu pavadrakstu:</p>
                 <p>Augsti cienītam Vidzemes gubernatora kungam.</p>
                 <p>Apakšā parakstījušies iedrošinājās Jūsu augstai Ekselencei šādu lūgšanas rakstu par laipnu ievērošanu priekšā celt.</p>
                 <p>Kas jau līdz šim par nepieciešamu vajadzību šejienes Latviešiem izrādījās, tas jo skaidrāk parādījās, kamēr Latviešu palīdzības biedrība darīšanās stājās, īpaši vēl pie tām trūkumu ciezdamiem par labu noturētām priekšlasīšanām, ka šejienes Latviešu iedzīvotāju pieaugušiem locekļiem, kas visai maz mācības baudījuši, atronas uz jo zema izglītības stāvokļa, trūkst tā palīdzība,</p>
                 <pb/>
                 <p>ka varētu pie pilnīgākas izglītības piekļūt un tālāki attīstīties, jo, Krievu un Vācu valodu nemācēdami, viņi nevar iemantot tos labumus, kas Krievu un Vācu biedrībās tiek gara attīstīšanai pasniegti, tāpēc apakšā parakstījušies, līdz ar mācītiem Latviešiem atzīdami, ka tikai tad šādam trūkumam varētu izlīdzēt, kad biedrību dibinātu, kas līdz ar savu pastāvīgu nolūku trūkuma laikā trūkuma ciezdamiem palīdzēt arī gādātu par prāta cilāšanu, tiklības izkopšanu un glītākas viesīgas saiešanas tiem uz zema stāvokļa būdamiem, iesniedz Jūsu Ekselencei šo statūtu projektu par šādu biedrību, lūgdami, lai Jūs, augsti cienītais gubernatora kungs, būtu no tam pārliecināti, ka tāda tai statutu projektā pieminētās biedrības dibināšana to no šejienes Latviešiem līdz šim tik sāpīgi sajustu trūkumu izpildītu visiem par labumu un svētību.</p>
                 <p>Mēs lūdzam Jūs, augstā Ekselence, it pazemīgi, ka Jūsu augstā Ekselence laipni palīdzētut šo statutu apstiprināšanu izgādāt un mums par to savā laikā paziņotut.</p>
                 <p>Jūsu Ekselences visu padevīgākie kalpi J. Roze, J. Bauman, P. Tīdeman, Ivan Hīmiller.</p>
                 <p>Rīgā, 20. jūnijā 1868.</p>
                 <p>Statūtus pavisam bija parakstījuši kādi trīsdesmit seši, visi pazīstamākie darbinieki igauņu palīdzības biedrībā ... Izdarījuši savu, viņi nelikās ne zinis, kas tiem padomā, bet pukstošu sirdi gaidīja, ko nākamās dienas nesīs ...</p>
                 <p>Vasara, ļoti sausa un karsta, patecēja, pienāca velgais rudens, un Rīgas latviešus kā zibens pie skaidras debess pārsteidza šāds priecīgs notikums. 25. oktobrī tanī pašā gadā iznāca «Baltijas Vēstneša» parauga numurs. Kāds mazs pulciņš gan zināja, ka tādam vajadzēja iznākt, jo Bernhards Dīriķis par to vienam otram bija sacījis, bet nezināja neviens ko noteiktu, kad tas iznāks, tādēļ ka redaktors-izdevējs, bīdamies, ka vācu muižniecība un garīdzniecība viņa nodomu neizjauc, bija lietu turējis ļoti lielā noslēptībā. Turpretim lielais pulks, tas nezināja ne rīta, ne vakara, bet parauga numurs nāca rokā it visiem, jo, kā jau tādās reizēs parasts, tas tika izlaists ļoti lielā skaitā un izplatīts par brīvu. Bet vēl jo vairāk visus pārsteidza pati pirmā ziņa, ko avīze nesa.</p>
                 <p>Pašā priekšā no iekšzemēm stāvēja:</p>
                 <p>«Jaunā Latviešu biedrība. Tā ziņa nupat ir atnākusi, ka 12. Oktoberī Pēterburgā ir apstiprināti tikuši Rīgas Latviešu biedrības likumi. Šī biedrība ir nodomājusi gādāt par apgaismošanu caur dažādām darīšanām, kā: zinātnības kopšanu, lētu grāmatu apgādāšanu, skatu spēlēm, dziedāšanu, viesīgu saiešanu v. t. j. pr. Par viņas darbošanos «Baltijas Vēstnesī» būs arvien tās tuvākās ziņas atronamas.»</p>
                 <p>Šī vēsts tika saņemta ar skaļām gavilēm. Kur vien divi latvieši sastapās, tur viens otram stāstīja: «Vai zināt ko no jauna! Mums, latviešiem, ir atvēlēta Rīgā sava biedrība. Līdz šim mums bija viena tāda, bet tā bija tikai priekš igauņiem, bija dota mums tikai uz īsu laiku. Bet nu mums atvēlēta biedrība priekš pašiem latviešiem, uz bērnu bērniem ... strādās tikai priekš pašiem latviešiem un dos viņiem lielus labumus . ..»</p>
                 <p>Un, ja kas vēl par to nebija dzirdējis un gribēja šaubīties, tam tas tika uzrādīts avīzē melns uz balta ... Un palūk, kas vēl še rakstīts: «no valdības šovasar ir apstiprināts Ainažciemā, jūrmalā, pie Salaces latvisku jūras skolu celt ...» Domā, latvisku... nevis priekš kungiem un vāciešiem, bet priekš latviešiem!</p>
                 <pb/>
                 <p>Pieci simti kronis ik gadus došot, un priekš pirmo ieriktēšanu divi simti jau atsūtīti ... Mācība tikšot dota bez maksas visiem par brīvu ...</p>
                 <p>«Vai redzi, kā ķeizars mūs, latviešus, atminējis! Dod mums biedrību, dod mums skolas ... visu tāpat kā vāciešiem. Jauni laiki pienākuši. Latviešiem būs visas tās pašas rektes, kas vāciešiem, un vēl vairāk. Kungi jau nu gan kārpīsies pretim, bet nelīdz niķis! Ja jau viņš pats to vārdu teicis, viņam tu acis neaizbāzīsi ...»</p>
                 <p>«Nē, nu vairs ne,» otrs ar labpatiku piebalsoja. «Viens tur runājis ar to pašu kungu, kas to «Balto Vēstnesi» drukā, ar Bernhardu Dīriķi. Tur Pēterburgā mums esot kāds tautas brālis Valdemārs — āre, agrāk viņš no Pēterburgas latviešiem sūtījis ceitungas — — tas mums visas tās rektes gādājot . .. Nemitīgi tas gājis augstai valdīšanai virsū, ka latviešiem vajag tādas kuģu skolas dot, lai viņi brauc pa jūru, un, skaties, beidzot iznācis arī. ..»</p>
                 <p>«Jā, jā, man ar' viens paziņa stāstīja, kas par to lietu labi zin,» trešais iebilda. «Valdemārs par varī krītot par mums, latviešiem, un mums tās tiesības gādājot ... Bet par to kungi viņu bezmaz gribējuši nogremdēt. Vienreiz jau nekas vairs nav trūcis ... Uz sinatu jau viss bijis notaisīts gatavs ... Valdemāru vajag izsūtīt uz Ledus zemi. Pastellēti jau melnie rati, ar ko viņu sūtīt projām, vēl tikai vajag pašam parakstīt. Valdemāram nu visu to kāds no kambarsulaiņiem, kas sarunu dzirdējis, pasvilpis ... Šim arī drusciņ pazīšanās ar paša vecā brāli Konstantinu, kam visa tā darīšana par jūru. Tas pietiek šim un izstāsta visu, kā ir un ka slikti jau nu būs. «Vai zini,» lielfirsts attrauc, «varbūt, ka vēl var līdzēt. Parunāšu ar brāli. Un gaidi mani tai dienā, kad izkāpšu pie Sinata pils no ratiem, uz sēdi iedams ... Ja es tevi vienaldzīgi vai nemaz neuzskatu, tad taisies kā pazūdi, tad labi nav ... Bet, ja es tevi tā labi cieti un bargi uzlūkoju, tad varī būt drošs, ka tev netiks aizskarts ne mats.»</p>
                 <p>Valdemārs pie trepēm gaida ... izkāp Konstantins no ratiem un viņu tik bargi uzlūko, ka gribētu vai ar acīm saēst ... Gaida  augšā arī viss sinats ... trūkst tikai vēl ķeizara un viņa brāļa. Kad tie ieronas, visi pieceļas ... šis pamāj, lai nosēžas, un, apsēdies krēslā, ņem to rakstu lasīt, bet tā nopietni, ka jau šie brauka ūsas un apakš sevis nosmīn vien ... Nu jau pagalam ir! Ķeizars izlasījis ķers jau pēc spalvas un parakstīs, bet ko šie redz —? Cīp —! skrīp —! pārvelk pār papīri krustu un noliek to nost! Nolaiž nu visi degunus ... ko tu darīsi Valdemāram?!»</p>
                 <p>«Jā, jā, jauni laiki, brīvības laiki!» visi priecājās ... «Krievu ērglis mūs tagad ņēmis zem saviem spārniem ...»</p>
                 <p>Ne mazāk prieka vēsts sajūsmināja pašus interesentus, jaunās biedrības dibinātājus un jau esošās palīdzības biedrības biedrus. 28. oktobrī tie saņēma oficiālu paziņojumu. 10. novembrī Vingrotāju zālē tika iesaukta pirmā pilna sapulce, kurai «vispirms tika zināms darīts, ka tā senkārotā vēlēšanās vienu īstu Latviešu biedrību celt nu ir piepildīta» ... Tad stājās pie runas vīru un priekšniecības vēlēšanas. Par priekšnieku izvēlēja Bernhardu Dīriķi, par 1. priekšnieka vietnieku — Richardu Tomsonu, par 2. priekšnieka vietnieku — Jāni Baumani, par mantzini Pēteri Tīdemani, par rakstvedi ģimnāzijas skolotāju J. P. Kraukli ... Hīmillers tika ievēlēts runas vīros, tāpat arī Pēteris, Mikums, Kreilis, Spunde, Dombrovskis, Zilberfeils, Fuchsings un citi.</p>
                 <p>Latvieši paši par saviem ieguviem grūti varēja savu prieku valdīt. «Nu ir labi, nu ir jauki!» tā vien viņi runāja ... Vācu amatnieki un sīkpilsoņi ar Cipfelbrinku priekšgalā ieplēta acis: «Koo?! ... Vai tas var būt?!» Patricieši neko nesacīja, bet pie sevis nodomāja: «Kad tikai nu viss izietu par labu?! ...» Un Krampfs?</p>
                 <pb/>
                 <p>Tas nemaz nevarēja parunāt. Pirmie vārdi, ko viņš izgrūda, bija: «Tā ir intriga! Dievs sodi, tā ir intriga! ...»</p>
                 <p>Biedrība noīrēja sev pastāvīgas telpas Ārrīgas Kaļķu (tagad Tērbatas) ielā Nr. 9, Blosfelda namā, par 400 rubļiem gadā. Tā kā tur atradās restoracija, kas bija katram pieietama, un vēsts, ka še apmetusies jaundibinātā biedrība, izplatījusies pa visu pilsētu, tad te arvien valdīja liela ļaužu drūzma, jo daudzi nāca izzināt, kas ir, un daudzi nāca pierakstīties. Pašā pirmā sapulces dienā 103 kandidāti pieteicās par biedriem. Kas vēl bija palicis atstatu, noskatījies un bijājies, ka tikai latvieši visi par tādu pārdrošību nedabū nostaigāt uz «cibuku zemi», tagad redzēdami, ka tādas bailes nedibinātas, nāca stājās pulciņā ... Nāca un pieteicās par latviešiem ļaudis, par kuriem nevienam nebija ne prātā nācis, ka tie varētu būt latvieši. Izrādījās, ka ir tik daudz latviešu, kas ir tikpat kungi kas kungi. Bet arī visi no likteņa norātie un smagi piemeklētie nāca prasīt no jaunās biedrības kādu padomu vai palīdzību.</p>
                 <p>Sēdes sākumā notika ik vakarus, jo arī pašiem biedrības darbiniekiem šī lieta bija jauna un patīkama, tomēr darba bija tik daudz, ka to nevarēja ne veikt. Tā kā biedrības telpas nebija diezin cik plašas, tad dažu labu reizi ne vien tās bija pārpildītas, bet arī ārā uz ielas ļaužu stāvēja kā «melna nakts». Viens otram prasīja padomu, kā pie tiem biedrības kungiem iekšā pietikt un kā izdabūt no viņiem kādu palīdzību, vai atkal sprieda un prātoja, vai iestāties tanī biedrībā par biedri vai ne ... Lielais pulks jau nu pastāvīgi par to bija neziņā, bet, kas bija apņēmies, tas lauzās ļaužu drūzmai cauri iekšā pie kungiem un likās pierakstīties.</p>
                 <p>Tā, Pēterim ejot kādu vakaru uz biedrību, tur atkal pie durvīm stāvēja šāda liela ļaužu drūzma. Kāds vecs vecis, līks un kalsens, sirms kā seskis, velti mēģināja tikt iekšā ... «Ļautiņi, te taču ir tā jaunā latviešu biedrība? ...»</p>
                 <p>«Ko nu spiedies?!» citi viņu noraidīja. «Ko tu tur, tāds vecs nabags, darīsi? Tur jau nekādas palīdzības nedabū ...»</p>
                 <p>«Tā ir mana darīšana, ko es tur darīšu!» vecis strupi atcirta. «Vai te ir tā vieta?»</p>
                 <p>«Jā, jā, vecais draugs,» Pēteris sacīja, «nāciet tikai man līdzi ...»</p>
                 <p>Viņš iztaisīja ļaužu drūzmā ceļu un ieveda veci iekšā ... Bet, apskatot to pie uguns, viņam palika tīri neomulīgi no tā spīdīgām nolāpītām mančestera biksēm un noļēpušās lāčausainās cepures. Kur viņš šo noslēpumaino seju jau kādreiz redzējis ... šo spico smakri? Ā, tas jau vecais «Trīs Rozes» Mārtiņš ... tas pats, kas viņam sniedzis pirmās ziņas par krusttēvu, «rātseri» Rabemani, ar kuru tas pats reizi slaucījis kopā ielu ...</p>
                 <p>Bet viņš Pēteri vairs nepazina ... ne iedomāties nevarēja ... Acis gluži izdzisušas ... arī pārsmejošais smīns vaigā caur to vairs nevar izteikties ... «Cik tad' maksā, kad pierakstās pie to biedrību?» viņš noslēpumaini, gandrīz čukstoši jautāja . ..</p>
                 <p>«Pusrubulis iestāšanās nauda un rubli biedru nauda,» Pēteris atbildēja.</p>
                 <p>Vecis izvilka no savas bikšu kabatas lupatu ar sīku naudu, pa lielākai daļai vara pieckapeikām, kuras saņēmis kā dzeramu naudu, un sāka tās skaitīt ... Bet viņam lāgā neveicās, un tādēļ tas griezās pie Pētera: «Lūgtu, kungs, atskaitiet man no tās naudas rubli piecdesmit kapeiķas! ... Man pašam tās acis tādas patumšas ...»</p>
                 <p>Šī lupatā ietītā nauda nu gan nebija visai pievilcīga, bet nauda tā tomēr bija, un Pēterim jau pa lielākai daļai ar šādu nosmulētu naudu bija darīšana ...</p>
                 <pb/>
                 <p>Noskaitīt priekš viņa bija nieks. «Te ir rublis piecdesmit kapeiku,» viņš iebēra vecim saujā un atdeva otrā rokā lupatu ... «Viss cits ir pāri ...»</p>
                 <p>«Nu tagad lūgtu mani pierakstīt pie to Latviešu biedrību!» tas saka ... «Viņa dos mums lielus labumus ...»</p>
                 <p>Tā kā viņš nekādus paskaidrojumus neprasa, tad viņam tādi ar netiek doti. Viņa vārds tiek pierakstīts, karte izdota, un viņš aiziet.</p>
                 <p>Ceļā pie durvīm viņam atkal daži mēģināja aizstāties ceļā, gribēdami no viņa tuvāk izzināt, kā tas ir bijis un kā tad tā biedrība sastāv. Bet viņš neko daudz neielaižas ... «Viņa mums, latviešiem, dos lielus labumus! ... Vairāk es nezinu ... vairāk es nekā nezinu ...»</p>
                 <p>No viņa vairāk ko izdabūt bija velti...</p>
                 <p>Bet iekšā priekšnieki, tie arī ar katru atsevišķi neko nenododas, tiem daudz darba, jo nāk citi, kas tāpat grib pierakstīties. Pēc vecā nabaga nāk stalts kungs ... noņem hūti, krāga priekšā. Palokās:</p>
                 <p>«Ist hier der lettische Verein, meine Herren?! Ich möchte gerne ihrem Vereine beitreten. Was kostet der Jahresbeitrag?» (Vai še ir tā latviešu biedrība, mani kungi?! Es labprāt gribētu jūsu biedrībā iestāties ... Cik maksā gada maksa?)</p>
                 <p>Dīriķis kā priekšsēdētājs viņu caur savām kuplajām uzacīm uzlūko un atbild pa latviski: «Še ir Latviešu biedrība, kuras darīšanu valoda ir latviska ...»</p>
                 <p>«Nun ja, ich bin ja auch ein Lette,» svešais atbild ... «Deshalb möchte ich gerne ihrem Verein beitreten ... Oder wäre es nicht möglich?» (Nu jā, es jau arī esmu latvietis. Tādēļ gribētu labprāt jūsu biedrībā iestāties. Jeb vai tas nebūtu iespējams?)</p>
                 <p>«Tādā gadījumā jums būtu jārunā pa latviski,» Dīriķis atbild. «Ja jūs gribat izlikties par vācieti, tad jums labāki piestāt pie kādas vācu biedrības ...»</p>
                 <p>Pēterim sirds deg, viņš nevar nociesties un iemet: «Še pie mums var iestāties tikai apzinīgi latvieši un nevis kādi puskoka lēcēji ... Kas pa vāciski grib buldurēt, tas lai iet pie vāciešiem ...»</p>
                 <p>Svešais piesarkst, bet jūtas drusciņ aizskarts ... «Es jau var latviski runāt, bet es domā, ka latvietis arī vāciski var runāt, ja tas prot ... Āre, te jau tie biedrības kungi tāpat runā pa vāciski . ..»</p>
                 <p>Un patiešām, priekšnieku kungu lielum lielā daļa trieca savā starpā pa vāciski, nerunājot jau nemaz par Hīmilleru, kurš pa latviski neprata ... Bija daži, kuri vāciski nemaz labi neprata, bet tomēr trieca ...</p>
                 <p>«Bet tas nav labi, ka viņi tā dara!» Pēteris, iededzies svētās dusmās, šo svešā ierunu atraidīja ... «Kungi, neaizmirstiet, ka še ir Latviešu biedrība un kādēļ šī biedrība no augstās valdīšanas mums dota! Ja gribat buldurēt pa vāciski, tad varat iet uz «Mussi» vai citām vācu biedrībām. Priekšnieka kungs, es lieku šo lietu uz dienas kārtību nākamā runas vīru sapulcē ...»</p>
                 <p>«Tiks ievērots!» Dīriķis atbildēja. Lai gan viņš to neizrādīja, tad taču varēja manīt, ka Pētera skarbā uzstāšanās viņam ļoti patika ...</p>
                 <p>Visi uzreiz apklusa, tikai Hīmillers vēl iejautājās, ap ko lieta grozās. Kad viņam to paskaidroja, tas reižu reizēm uz Pēteri noskatījās un, ja tam ko vajadzēja, tad tikai vēl čukstoši to pa vāciski izsacīja ...</p>
                 <p>Bet lielais vairums ļautiņu, kuri griezās pie biedrības kungiem, jau nu pa vāciski ne runāja, ne arī prata, tomēr ar tiem atkal sava nelaime. No biedrības kungu lepnā, cienīgā izskata apstulboti, tie sauca tos par «lieliem kungiem» un krita tiem pie rokas tāpat kā pie komitejas nodibināšanas rātskungam Hollanderam. Dīriķis un Tomsons, kuri izskatījās tie cienīgākie un pie kuriem tad</p>
                 <pb/>
                 <p>ļautiņi arī griezās, dažreiz tikko tik paguva rokas atraut, un dažreiz tās pat tika noskūpstītas ...</p>
                 <p>Tad Tomsons, kas bija starp viņiem tas lielākais runātājs, ņēmās šādus ļautiņus pārmācīt. «Tā neklājas, tautas brāļi, tas ir cilvēka necienīgi! Roku laizīšana ir verdzības palieka. Mēs, latvieši, esam tagad brīvi cilvēki. Aleksandrs 1. mums devis brīva cilvēka tiesības, un Aleksandrs 2. mums devis tiesību uz šo biedrību. Mums tādēļ vajag būt apzinīgiem ... Mēs arī esam tādi pat latvieši kā jūs ... mēs visi esam viens ...»</p>
                 <p>«Kur nu viens?!» dažs labais vēl šaubījās ... «Jūs esat kungi, bet mēs latviešu cilvēki ...»</p>
                 <p>«Latvietis tāpat var būt kungs,» Tomsons attrauca. «Mūsu laikos vairs neprasa: kā dēls tu esi, kalpa vai saimnieka? Kādas tautības: vācietis, krievs vai latvietis? Tagad prasa: ko tu proti, un kādi ir tavi darbi?»</p>
                 <p>«Mēs jau tai biedrībā gribētu tādēļ ierakstīties, lai varētu dabūt no viņas kādu palīdzību,» vēl citi ieminējās.</p>
                 <p>«Mēs sniedzam tikai tādu palīdzību, kas noder priekš gara pacilāšanas,» Tomsons atbildēja. «Mēs gribam vest tautu pie gaismas un attīstības, lai tā varētu stāvēt uz savām kājām un pati par sevi gādāt ... kļūt arī tamlīdz pie laicīgās labklājības. Bet, kas neprot pats stāvēt uz savām kājām, tam neviens nevar līdzēt ... Un, kas to grib mācīties, to mēs labprāt gribam uzņemt par biedri savā biedrībā ...»</p>
                 <p>Bet lielais vairums tad palika šaubīgi un domīgi. «Ko mums līdz tāda gaisma un attīstība, kad mums ir šaura pārtikšana? Mēs labāk gribētu kādu žēlastību un kādu piepalīdzību.»</p>
                 <p>Un, galvu kasīdami, tie aizgāja ...</p>
                 <p>Tomsons tad tādās reizēs ļoti uzbudinājās un ļoti skuma. «Nesaprot mūs,» viņš sacīja, «nesaprot tauta vēl mūsu biedrības mērķus un nozīmi ... Mums nepieciešami vajadzēs dibināt blakus palīdzības biedrību priekš šiem daudziem, tādu, kā ir Cerības biedrība ...»</p>
                 <p>Bet bija arī liels daudzums ļaužu, kuri domāja pavisam citādi un taisni tāpat kā viņi. «Jā gan, mums vajaga stāvēt pašiem uz savām kājām, jā gan, mums pašiem par sevi vajag atsvabināties no saviem vācu kungiem un aizbildņiem ... Septiņi simti gadus latviešu tauta to nav redzējusi un gulējusi dziļā tumsības miegā ... bet tagad mums acis ir atdarītas ... mēs esam pamodušies ... Mēs gribam būt īsti apzinīgi latvieši un gribam tādēļ ierakstīties par biedriem tanī latviešu biedrībā ... Mēs liekam labprāt savu rublēnu vai pusotra rublēna uz tautas altāra ...»</p>
                 <p>Šādi ļaudis mūsu biedrības vīriem ļoti patika ... Tie visi arī bija taisni tādi cilvēki, kuriem jau diezgan laba pārtikšana.</p>
                 <p>Pienāca nākamā runas vīru sapulce. Vēl ir kāda stunda pirms noliktā laika, bet liela daļa jau sanākuši. Tie, gaidīdami uz pārējiem, savā starpā dzīvi sarunājas par laiku un tamlīdz, un arī par dārgām pārtikas cenām. Tas tagad Rīgā bija sevišķi sajūtams, un tādēļ viņi prātoja, vai tās uz priekšu vēl celsies vai kritīs ...</p>
                 <p>«Es domāju, ka celsies,» Mikums sacīja. «Te «Baltijas Vēstnesī» stāv no Cēsu kreizes, ka jau tagad tur vietām stipris labības trūkums sajūtams.» Lasa: «Dažas draudzes jau pa tūkstošiem pūru labības pērkot, spriezdamas, ka cena jo ilgāk, jo lielāka tikšot.» Nogroza galvu: «Kad tikai nepienāk vēl lielāki bada gadi! ...»</p>
                 <pb/>
                 <p>«Nav vairs tik bailīgi, kad mums tagad nāk klāt tas eizenbānis,» Kreilis attrauca. «Āre, Jelgavas dzelzceļš, tā tur stāv, kā Kurzemes gubernijas avīze rakstot, tikšot vests tālāk līdz Ventai ... Un tad atkal aiz Dinaburgas — — nu palasi, palasi ...»</p>
                 <p>Mikums lasīja: «Kad vēl tas atlikušais gabals no Rosļavas līdz Orlai tiks gatavs, tad varēs vienā iesēdumā no Rīgas aizlaisties līdz pat Melnai jūrai...»</p>
                 <p>«Nu redz!» Kreilis attrauca. «Kur tev tad bads vairs var būt? Nebūs mums noaudzis, atvedīs no Krievu zemes un Melnās jūras ... Tādi eizenbāni ir liela lieta! ...»</p>
                 <p>«Jā, jā!» Fuchsings piebalsoja. «Priekš Rīgas tiem liela nozīme. Necerēsim jau nu uz badu vien. Būs arī reiz labi noaudzis, un visa tā bagātā raža tad tiks sūtīta šurpu uz Rīgu ... Mēs to sūtīsim tālāk uz ārzemēm un nopelnīsim ...»</p>
                 <p>«Un tai «Baltijas Vēstnesī» viss stāv iekšā?» kāds no runas vīriem iesaucās. «Vai traks! Būs vēl gudrāka avīze nekā tas «Mājas Viesis» ...»</p>
                 <p>«Prasi!» kāds cits iemeta. «Bet tādēļ jau tas «Mājas Viesis» saviem lasītājiem nemaz negribot izsludināt, ka tāds «Baltijas Vēstnesis» pavisam iznācis.»</p>
                 <p>«Tāpēc jau arī «Baltijas Vēstnesī» ielikta tāda mīkla,» kāds cits iemeta. «Kāpēc pirmodienas avīze nav uzņēmusi tās viņai piesūtītās sludināšanas par piektdienas avīzes iznākšanu? Atbilde: tāpēc, ka viņai katrai sava smaka ... Redz, tā pirmdienas avīze, tas ir tas «Mājas Viesis», un tā piektdienas avīze, tas ir tas «Baltijas Vēstnesis» ...»</p>
                 <p>«Tur jau tas «Baltijas Vēstnesis» to «Mājas Viesi» neganti uzvilcis,» kāds cits uzsāka tīri sūroties. «Rakstījis, ka Engelantē viens suns apodis savam kungam divas avīzes un pienesis to īsto ... Bet zīmēts tas uz «Mājas Viesi» ...»</p>
                 <p>«Ak, kas mums tur daļas gar viņu strīdiem,» Pēteris iejaucās lietā. «Mums tik jāievēro tas, kas vienā un otrā laikrakstā labs atronams. Man ļoti patīk tas raksts no Richarda Tomsona: «Zemnieks».»</p>
                 <p>«Ak tā, tas te,» Mikums ieskatījās avīzē un sāka lasīt, ne visai tekoši, allaž pieturēdams:</p>
                 <p>«Patlaban klauvē aiz durvīm un klaus' — balss atskan: «Esiet sveicināti, cienījamie lasītāji!» — Vīrs, kas līdz šim pie galda, avīzi lasīdams, sēdēja, paceļas un, durvis atvēris, lūkojas, kas gan šo tā nepazīstami sveicina. Bet klaus', ko tas ierauga, te stāv pelēkos svārkos tērpies vīrs, kas gan ne stalti lielīdamies, bet droši kā celms uz zemes stāv. Lasītājs, to redzēdams, izsauc: «Ak tā, zemnieks,» un grib atkal durvis aiztaisīt ... Te uzreiz atskan atkal it savādā balsī un tik skaņi, ka vispār sētā dzirdams: Lasītājs, lasītājs, neaizdarī savas durvis! Neaizdarī, pirms tu šo vīru esi labi aplūkojis. Neskaties uz viņa paša austiem svārkiem, bet uz tām rētainām rokām. Tās gan neir tik mīkstas un baltas kā dažam pilsētniekam, bet par to nekas, šo roku varī droši vien spiest. Šī ir tā, caur kuras spēku un kustēšanu daudzi ir atspirdzināti. Maz gan ir atronami, kas pie apklāta galda, maizes riecienu rokā turēdami, apdomā, cik daudz sviedri ir pilējuši, cik daudz rūpes ir pavadītas, kamēr tas maizes gabaliņš ir mūsu rokā ticis un, no zemes un pīšļiem pārvērsts, par tik saldu kumosu palicis, ka nu ar gardu muti varam maltīti turēt ...»</p>
                 <p>«Vai nav tiesa?» viņš apstājās. «Vai viņam nav taisnība?»</p>
                 <p>Patlaban ieradās Tomsons ar Dīriķi.</p>
                 <p>«Pārspriežam patlaban tavu rakstu par tiem zemniekiem,» Pēteris to uzrunāja, jo viņam bija tagad tas gods ar Tomsonu, Dīriķi un visiem citiem lieliem tautas vīriem saukties par «tu» ...</p>
                 <p>«Aha,» Tomsons pasmaidīja, «varu jums tuvāk paskaidrot. Mūsu politikai</p>
                 <pb/>
                 <p>vajag iziet uz to, lai mazgruntnieki, latviešu zemnieki tiek pie turības un izglītības. Viņi arī tie, caur ko latvieši celsies. Pilsētās mēs, latvieši, neraugot visus mūsu panākumus, esam tomēr ļoti vāji saimnieciskā ziņā. Kas tad, piemēram, Rīgā mēs, latvieši, esam? Lielais bars strādnieki, lielāki vai mazāki kalpotāji, saimnieciskā ziņā no vācu principāliem atkarīgi. Man šodien mans kungs var pasacīt: Tomson, man tevis vairs nevajag, un es varu iet akmeņus skaldīt.»</p>
                 <p>«Taisnība gan!» Pēteris domīgi piebilda. «Mans Brikmanis man ar' jau sacīja: «Kas par biedrībām, kas par skriešanām? Uzpasējat labāk šefti ...»»</p>
                 <p>«No tirgotājiem un mājas īpašniekiem tikai retie skaitās par mūsējiem,» Tomsons turpināja. «Gan liels pulks no viņiem ir latvieši, bet tie par tādiem nekad neatzīsies, iekāms mums nebūs saimniecisks un izglītības spēks ... Bet uz laukiem, tur latvieši ir kompakta masa, vesela zemkopju šķira. Ja tā nāk pie turības un izglītības, tad mēs esam spēks ...»</p>
                 <p>«Jā, jā!» Mikums piekrizdams palocīja galvu. Viņam glaimoja, ka arī viņš reiz bijis uz laukiem zemkopis.</p>
                 <p>«Lauku saimnieki iepērk savas mājas par dzimtu,» Tomsons iesilis turpināja, «kroņa zemnieki jau tagad tikpat kā gruntnieki! Ja viņi tad pareizi savu zemi kopj, kā pienākas pēc dabas likumiem, kā to prasa ķimija un agrarzinātne, ja viņiem pie savas enerģijas vēl klāt lietpratība, tad viņi var pārspēt pat lielgruntniekus ... Tad viņiem pašiem nemaz nevajag strādāt, bet tie var braukt ar pāris zirgu kā lielikungi. Un šādas latviešu muižniecības mums arī vajadzīgs, ja gribam kultūras cīņā pārspēt vāciešus. Viņiem ir muižnieki, arī mums vajag organizēt savus spēkus ... un mūsu muižniecība būs latviešu zemkopji ...»</p>
                 <p>Arī Kreilis piekrizdams palocīja galvu. «Gudrs cilvēks ... skat, kā viņam tas viss izrēķināts ...»</p>
                 <p>«Tādēļ mums viņi jālūko saistīt pie savas biedrības, jācenšas pacelt viņu izglītības līmenis,» Tomsons dedzīgi turpināja. «Mums jāatron mērķis, uz kuru iziet mūsu visu kopējie centieni. Es domāju, ka savas biedrības gada svētkus mums vajadzēs nolikt uz 19. februāri, t. i., to dienu, kad Krievijas zemnieki tika atsvabināti no dzimtbūšanas ... Šī diena mums dod iemeslu izteikties par mūsu laucenieku likteni un iegūt viņu simpātijas ... Mums sava darbība jāizplata arī uz viņiem ...»</p>
                 <p>«Mums arī jau tā krīt svinēt gada svētkus 19. februārī,» Dīriķis paskaidroja. «Tai dienā pirmoreiz sanākusi palīdzības komiteja priekš trūkumu ciezdamiem igauņiem.»</p>
                 <p>«Vēl jo labāki!» Tomsons attrauca. «Tad šī diena mums kā izredzēta arī priekš mūsu plašākiem mērķiem. Mēs, pilsētas latvieši, kā tādi esam atkarīgi no mūsu laucenieku brāļu labklājības. Jo labāki tiem ies, jo lielākas būs mūsu ienākšanas. Mēs varēsim dzīvot no viņu vajadzībām ... Viņiem vajag zemkopības rīku un mākslas mēslu, mums vajag ar tiem tirgoties vai tos ražot ... Ar Fuchsinga kungu mēs jau esam to lietu pārdomājuši un gribam nodibināt kaulu miltu fabriku uz akcijām.»</p>
                 <p>«Atvainojiet!» J. Baumanis mazliet smaidīdams iebilda. «Es nepretojos tam, ka tiek organizēti laucenieki, gruntnieki, bet arī mēs, pilsētnieki, varam vairāk ko darīt. Tas ir nepareizi, ka, pilsētās ienākuši, meklējam tikai kungus, kalpojam apakš cita ... Bet mums vajag censties pēc patstāvības, pašiem uzņemt veikalus, pašiem būvēt mājas, pašiem ko uzsākt! Tad mēs būsim arvien par sevi noteicēji. Mums, latviešiem, vajag vairāk uzņēmības gara. Tagad grunti var pirkt vēl par smiekla naudu, bet, pilsētai pieaugot, grunts cena pacelsies līdz 25 rubļiem par asi. Redz, ko tur var vinnēt naudas! Un, ja mēs ko darām, būvējam vai ceļam,</p>
                 <pb/>
                 <p>tad mums ir izdevība nodarbināt savus tautas brāļus ... Tādēļ es domāju, ka mūsu biedrībai vajadzētu iet ar labu priekšzīmi pa priekšu un būvēt pašai savu māju ...»</p>
                 <p>«Birks mums piedāvā kādu gruntsgabalu pie Vērmaņa parka, Pauluči ielā,» Dīriķis paskaidroja. «Tas mums šīs dienas sēdē uz dienas kārtības ...»</p>
                 <p>«Par to, ko latviešiem vajag, atļaujiet arī man sacīt kādu vārdu,» vēl kāds no toreizējiem ievērojamākiem vadoņiem, K. Štālberģis, piemetināja. «Ja labi ņemsim, tad ir jau latviešu diezgan, kuriem nauda un rocība. Saprast viņi arī saprot ko. Bet viņiem trūkst ārēja un iekšēja smalkuma, trūkst uzstāšanās. Mugura tik lunkana pret vācu kungiem, tādēļ ka tiem nav iekšēja satura. Mums tādēļ vajaga gādāt ne vien par literatūru, bet par labu un klasisku literatūru ...»</p>
                 <p>«Kā tā!» Pēteris iebilda. «Mums taču ir jau savi dziesminieki, Dinsberģis, Mālberģis, Šēnberģis ...»</p>
                 <p>«Ir mums tie,» Štālberģis turpināja, «bet viņu dziesma nav brīva dziesma. Tur ļoti daudz klāt kalpīga un šaura. Mums vajag darīt  pieietamus lielos vācu dziesminiekus Šilleru un Gēti, tālāk angļus Bairenu un Šekspiru, frančus Moljeru un Rasinu, spāniešus Kalderonu un Lopi, itāliešus Danti un Petrarku. Es pats jau no angļu rakstnieka Bairena esmu tulkojis kādu gabalu, ko par «Manfred» sauc, un gribu ar to latviešus iepazīstināt caur kādu izrādīšanas mākslu, ko par «deklamacioni» sauc ... To kādreiz mūsu biedrībā gribu priekšā celt ...»</p>
                 <p>«Jā, jā, bet kad jūs sakāt, ka viņi vācieši?» Pēteris domīgi iebilda ... «Mēs taču esam pret vācietību ...»</p>
                 <p>«Dziesminieki, kā Šillers un Gēte, ir gara firsti, kuri pieder ne tik kā vāciešiem, bet visai cilvēcei,» Štālberģis paskaidroja. «Bez tam vācieši ir tikai šie divi, bet es esmu nodomājis izdot arī cittautu rakstniekus un esmu jau uzsācis parakstīšanu, ko par «subskripcioni» sauc. Tas ir tā: ikkatra vārds, kas to grāmatu gribētu, tiek pierakstīts, tā nauda tam iepriekš jāiemaksā, un, kad tā grāmata iznāk, tad viņš to dabū ... Bet, lai šo plānu sekmīgi varētu izvest, tad mums vajadzīgs pašiem savas drukātavas, pēc kādas radusēs vajadzība arī «Baltijas Vēstneša» drukāšanai. Mēs par to lietu ar Dīriķa kungu jau esam runājuši: tāda drukātava būtu dibināma uz galvām, t. i., katrs priekš tās iemaksā tik lielu naudu, cik grib, un no tās peļņas tad dabū to samēru, cik liela viņa dalības nauda. No augstās valdīšanas man ir jau tā atļaušana dota no jauna gada tādu grāmatu drukātavu ierīkot. Kas pie tās grib piedalīties, tos te tūdaļ var šinī listē uzzīmēt ...»</p>
                 <p>Viņš izvilka papīri un nolika to uz galda, un palika nogaidošā poziturā ...</p>
                 <p>Pēteris neteica ne vārda, ierakstīja savu vārdu, pievilka klāt simtu un nolika tad uz galda. Arī citi sāka raudzīt makus ...</p>
                 <p>Kreilis ieklepojās. «Bet vai tad mums par to naudu kāda procente arī būs?»</p>
                 <p>«Visa skaidra peļņa, kas iznāks gada galā, tiks uz to iemaksātu naudu izdalīta,» Štālberģis paskaidroja. «Jo vairāk jūs iemaksājat, jo lielāka būs jūsu peļņa.»</p>
                 <p>«Un vai tur kāda pierādīšana par to arī tiek dota?» Mikums noprasīja.</p>
                 <p>«Jā. Tiek izrakstīts tāds papīrs, ko par «akciju» sauc. Tajā tiek ierakstīta tā suma, kuru jūs esat uz to drukātavu iemaksājuši, ar manu parakstu, tā ka, ja jums pircējs ronas, jūs to papīru varat pārdot tikpat kā skaidru naudu. Bet arī pie sevis paturot, jums tam papīrim arvien naudas vērtība ...»</p>
                 <p>«Nu, ja tā, tad cita lieta,» Mikums sacīja. «Tad es arī piedalos ...»</p>
                 <p>«Es arī,» Kreilis sacīja un Fuchsings, un Mārcis, un Andrejs, un Didžis, un</p>
                 <pb/>
                 <p>citi ... Īsā laikā sanāca liela čupa naudas, gandrīz tik daudz, cik priekš drukātavas atklāšanas bija vajadzīgs ...</p>
                 <p>Štālberģis pēc sava aroda bija burtlicis, bet jau agri bija iemīlējies klasiskā literatūrā un aiz kaislīgas mīlestības uz to atnāca uz Rīgu, nodomādams nodibināt priekš sava mērķa drukātavu. Viņam tas arī izdevās, un viņa drukātavā arī vienu gadu tika drukāts «Baltijas Vēstnesis» ...</p>
                 <p>Citi šaubīgākie vēl jautāja, ko tad Dīriķis par to lietu domā. Viņam gan nebija nekādu lielu runas dāvanu, bet bija izpelnījies nosaukumu: «Mūsu Mozus». Turpretim Richards Tomsons, kas lietu prata izlikt jaukos vārdos un bildēs, tika dēvēts par «Aronu».</p>
                 <p>«Pret visiem šiem projektiem kā tādiem,» viņš sacīja, «man nav ko pretim bilst. Mums tikai no svara, cik tie varēs tikt izvesti patiesībā un dzīvē noturēties. Un to varēs tikai tādas lietas, kas gulsies uz mūsu patiesām vajadzībām un apstākļiem, kam nebūs klāt nekā piedomāta, bet kas patiesībā tā ir. Mēs nekā ar joni neuzpūtīsim, mūsu būšanām jāattīstās lēnām un pamazām. No mazuma mums jāizaug lielumā, no šauruma plašumā, no sekluma dziļumā ... Stāsimies pie mūsu dienas kārtības ... sēde ir atklāta ...»</p>
                 <p>«Krauklīša priekšlikums, lai biedri nerunātu pa vāciski ... Ko jūs te vēl gribat piebilst, Krauklīt kungs?»</p>
                 <p>«Es gribu piebilst to: nav pielaižams nekādā ziņā, ka mēs buldurējam pa vāciski!» Pēteris iesilis iesaucās. «Kā te dažreiz iet, tad nevienam, kas to nezin, nevar ienākt prātā, ka še ir latviešu biedrība ...»</p>
                 <p>«Kas vēlas vēl šinī lietā vārdu?» Dīriķis pēc brīža klusuma jautāja.</p>
                 <p>«Lūdzu!» Richards Tomsons sacīja. «Man tikai Krauklīša kungam jāpiebalso. Mums ir jānoņemas tā: kur var iztikt bez vācu valodas, tur citādi nerunāt kā vien pa latviski. Kādēļ mums biedrība tad pavisam vajadzīga, ja latvieši caur viņu pa vāciski vairāk runā nekā agrāk? Man jāliecina, ka mums te citam no cita šī valoda pielīp ... Un, kas neprot tekoši runāt, tas vismaz iepin dažus vārdus pa vāciski, cik tas prot ...»</p>
                 <p>Tā bija taisnība. Liels daudzums tādu cilvēku kā, piemēram, Mikums un Kreilis, par kuriem taču nebūtu ko bīties, ka tie pārvācosies, sāka ākstīties un pīt savā runā iekšā vācu vārdus: «unt», «also» un vēl citādi ...</p>
                 <p>«Grad' manas domas,» Mikums arī tagad piebalsoja.</p>
                 <p>«Tātad es uzstādu par principu,» Tomsons turpināja, «ka biedrības telpās pielaižams runāt pa vāciski tikai ar tādiem ļaudīm, kuri neprot citādi ... Manis paša ir ievesti daudz biedri, kuri gan jūt mums līdz, bet latviski tie neprot ...»</p>
                 <p>«Es tam pretojos,» J. Baumanis oponēja. «To nekādi nevar pielaist. Tā kā mūsu biedrība saucas «Latviešu biedrība», tad šis vārds vien jau norāda, kādā valodā še jārunā un ka tiem, kas nav latvieši, še nav vietas ... Savā mājas dzīvē, savā familijā, savās privatdarīšanās mēs varam darīt, kā mums tīk, runāt šādā vai tādā valodā, bet biedrībā mums šos privātos svārkus vajag novilkt. Te mums vajag iedomāties, ka esam latvieši, un runāt tikai pa latviski.»</p>
                 <p>«Bet kur tad lai paliek mūsu Hīmillera kungs?» citi iejautājās. «Viņš pa latviski neprot ...»</p>
                 <p>«Biedrībā viņš arī savu lomu izpildījis un mums neko vairs nevar līdzēt,» Baumanis atbildēja. «Viņš mums citādi var būt noderīgs, kā tur «Baltijas Vēstnesī» sludināts.»</p>
                 <p>Tur bija sludināts:</p>
                 <pb/>
                 <p>«Še daru zināmu, ka esmu kantori ierīkojis, kur zemes ļaudīm pases un arī pārrakstīšanu no zemēm uz pilsētu apgādā, tāpat arī no vienas draudzes pie otras, un priekš tādām darīšanām var manā kortelī pienākt:</p>
                 <p>darba dienās: </p>
                 <p>no rīta plkst. 8-10, </p>
                 <p>pēc pusdienas plkst. 5—7; </p>
                 <p>svētd. un svētku dienās</p>
                 <p>tikai pusdienas laikā, pēc beigtas dieva kalpošanas, līdz plkst. 2.</p>
                 <p>Tie, kas ārpus pilsētas dzīvo, savas apstellēšanas un jautāšanas lai grāmatā raksta un zem manas adreses uz Rīgu man piesūta.</p>
                 <p>Sekretārs Ivan Hīmiller.»</p>
                 <p>«Tagad uz dienas kārtības punkte par biedrības namu,» Dīriķis risināja tālāk dienas kārtību. «Te biedris Birks piedāvā biedrībai savu grunstgabalu, ko tas pircis no Rīgas pilsētas pie Vērmaņa dārza. 320 kvadratasu lielu zemes gabalu viņš nopircis par 8000 rubļiem, tātad par 25 rubļiem asi. Pēc kontrakta viņam 10% , t. i., 800 rbļ., jāiemaksā un pārējā nauda ik gadus 6%, no pirkšanas kapitāla 28 gados jānolīdzina. Savu kontraktu viņš gatavs atstāt biedrībai ... Kas te vēlas izteikties?»</p>
                 <p>Brīdi klusums, jo ikviens šo lietu pārdomāja ... «Liela nauda!» Mikums beidzot sūkstīdamies iesāka. «Divdesmit pieci rubļi par asi ... Uz laukiem jau par to var nopirkt puspūrvietas ...»</p>
                 <p>«Tā jau, jāteic, to zemi var ar naudu apklāt,» Kreilis viņam piebalsoja.</p>
                 <p>«Tā kā viņš pilsētai pats tik daudz maksā, tad lētāk dabūt nav iespējams,» Dīriķis paskaidroja. «Varam tikai piedāvājumu pieņemt vai atraidīt ...»</p>
                 <p>«Es domāju, mums vajag to pieņemt!» Fuchsings uzstājās. «Vieta ļoti noderīga, pašā latviešu centrā ... Mūsu biedrībai tikai tad būs iespējams īsti uzzelt, ja viņa būs patstāvīga un tai būs pašai sava māja ...»</p>
                 <p>«Taisni manas domas!» architekts Baumanis dedzīgi iesaucās. «Uz šī zemes gabala varam jo plašu māju celt un, lai būve iznāktu lētāki, tad vienu stāvu pagrabā ierakt. Restoracijai tas nekait, un mums Latviešu biedrībā būtu tāds pat pagrabs kā zem Lielās ģildes Klostera pagrabs ...»</p>
                 <p>«Jā, bet tāda būve jau maksās ļoti daudz naudas!» Kreilis iebilda. «Kur mēs to ņemsim?»</p>
                 <p>«Ja mēs esam vienprātīgi, tad viss ir iespējams!» Baumanis attrauca. «Cik esmu pārrēķinājis, tad būves izdevumi sniegsies uz 33.000 rubļiem. Pie labas gribas mēs, biedri, tos paši varam samest. Dombrovskis un Ošs jau piesolījuši lielākas sumas, viņu priekšzīmei sekos citi. Atdošanu varam iekārtot tā: katru gadu, cik biedrība var atmaksāt, šī suma starp dalības zīmēm tiek izlozēta. Kuriem vinnests krīt, dabū atmaksu, citi gaida tālāk, kamēr pēc gadiem dabū visi ... Es lieku priekšā šādu kārtību pieņemt un iecelt būvkomisiju ...»</p>
                 <p>«Pirms mums jātiek skaidrībā par pašu pricipu: vai gruntsgabalu pirksim un māju celsim vai ne,» Dīriķis paskaidroja. «Par visu citu tad varam spriest vēlāk ... Vai piekrīt mājas celšanai? ...»</p>
                 <p>«Jā, jā, jā!» pārliecinātas balsis atskanēja no visām malām un stūriem. «Mums vajag pašiem savas mājas, sava biedrības nama. Tikai tad biedrībai būs iespējams izpildīt sprausto mērķi.» Pat Mikums un Kreilis savus uzskatus vairs neuzturēja ... Tātad piekrišana bija vienbalsīga ... «Ja tikai mēs esam vienprātīgi, mums viss ir iespējams!» Tā visi vienā korī sauca.</p>
                 <pb/>
                 <p>Ja tikai esam vienprātīgi! Un vēl tanī pašā dienā tie taisīja nolēmumu, kurš uz visiem laikiem izslēdza biedrības ķelnerus no biedru skaita. Jo atrada, ka nav iespējams, ka sulaiņi skaitās par tās pašas biedrības locekļiem kā kungi, kurus tie apkalpo ...</p>
                 <p>Tā latvieši Rīgā visrožainākām cerībām sagaidīja 1869. gadu. «Baltijas Vēstnesis», kura redakcija bija ievietojusēs Dzirnavu ielā Nr. 69, iznāca kārtīgi divreiz nedēļā un tika drukāts K. Štālberģa drukātavā, kas arī atradās turpat Dzirnavu ielā ... Tā kā šī laikraksta redaktors bija arī tamlīdz Latviešu biedrības priekšnieks, tad abi gāja tik cieši roku rokās, ka otrs vecākais laikraksts «Mājas Viesis» par to bija tīri vai greizsirdīgs un izturējās pret biedrību pavēsi. Abi laikraksti, lai gan konkurenti, tomēr vēl nekādu naidu necēla. «Baltijas Vēstnesis» rakstīja vairāk par tautiskām lietām, bet «Mājas Viesis» to mēģināja atsvērt ar kuplām ārzemes un iekšzemes ziņām.</p>
                 <p>Latviešu biedrība arvien vairāk attīstījās un pieauga, lasīja vēl arvien dāvanas priekš trūkumu ciezdamiem, kuri bija pienākuši klāt arī tepat Augškurzemē, Subatē un Leišos. Jau 1868. gadā bija salasīti 1606 rbļ. 18 kap., no kuriem priekš izdalīšanas nodots 1300 rubļi. Tam blakus biedrība, cik vien spēdama, tīkoja veicināt latviešu kultūras dzīvi. Vispirms dziedāšanu. Tā kā biedrībai pašai sava kora nebija (pirmais koris nesaskaņu dēļ starp kora vadoni I. Puratu un biedrības priekšniecību bija iznīcis), tad viņi uzaicināja laucinieku korus iebraukt Rīgā un uzstāties biedrības koncertos. Kā pirmais to ceļu parādīja «Līgo koris iz Kurzemes vidienas», Brambergiem, skolotāja J. Fogelmaņa vadībā. 40 dziedātāju stiprs, tas uzstājās 6. janvārī 1869. gadā Vingrotāju zālē un mantoja lielu piekrišanu. Arī teatris tika piekopts, par ko sevišķi rūpējās Richards Tomsons, vadīdams izrādes un gādādams par lugām, lai latviešiem netiktu celtas priekšā tādas prastas lugas kā «Žūpu Bērtulis». Viņš bija pārtulkojis kādu Holteja tautas lugu, kurai devis latviešu nosaukumu «Mika». Kopā ar otru tamlīdzīgu lugu «Vecais Jurka» tā tika izrādīta pa biedrības gada svētkiem, ne mazāk sajūsmināja kā «Žūpu Bērtulis» un ne mazāk par to bija ko smieties.</p>
                 <p>Tajā gadā notika arī kāds ievērojams notikums latviešu valodas ziņā. Ģimnāzijas skolotājs Sproģis Viļņā izdeva latviešu tautas dziesmas latviešu un krievu burtiem, arī krievu tulkojumā: pavisam kādos 2000 pantos. Tie bija tikpat tīri un skaidri kā jau tagad tautu dziesmu panti, tīrāki vēl nekā tā valoda, ko tauta toreiz runāja. No tās toreiz stipri atšķīrās rakstu un laikrakstu valoda, kura bija ļoti neveikla, stūrainām formām, ģermānismu pilna. Toreiz vārda pilnā ziņā latviešiem bija divas rakstības: vienā tauta runāja, otrā rakstīja. Bet rakstītāji caur šo izdevumu nāca pie ieskata, ka viņiem vēl ļoti daudz trūkst, un tādi tika ierosināta latviešu valodas kopšana. Kaspars Biezbārzdis bija mācīts valodnieks, bet savos paņēmienos pārāk ekstrēms. Latviešu tagadējās rakstu valodas nodibinātājs un pārradītājs Kronvalda Atis, kura toreiz jaunradītie vārdi un galotnes tagad kļuvuši par latvju tautas neatņemamu sastāvdaļu, gan sāka darboties resp. parādīties atklātībā vēl tikai kādu gadu vēlāk, tādēļ pirmais latviešu ortogrāfijas iekustinātājs Latviešu biedrībā bija Aleksandrs Vēbers jeb Varaidošu Zanderis. Vēl ģimnāzists būdams, tas lika pirmos pamatus jaunajai, vēlāk tā sauktai Zinību komisijas ortogrāfijai. Turpretim laikraksti, neizņemot pat toreiz moderno «Baltijas Vēstnesis», lietoja dubultniekus un tos vēl tikai atmeta nākošā gadā, bet</p>
                 <pb/>
                 <p>Ansis Leitāns «Mājas Viesī» arī tad vēl nepiekāpās, izskaidrodams dubultniekus par «latviešu tautas neatņemamu īpašumu» ...</p>
                 <p>Mostoties šādai interesei pret valodu, pie jaunās biedrības tika nodibināta zinātnības komisija. Tai Bernhards Dīriķis nodeva 150 rubļus lai tos izdala godalgās «Baltijas Vēstneša» līdzstrādniekiem, vienu 70, otru 50, trešo 20 rubļus lielu. Citādi honorāri netika maksāti, un tas bija viss, ko latviešu rakstnieki un publicisti ārpus avīzes redakcijām dabūja. Pirmo godalgu ņēma Richards Tomsons. Vēlākos gados izmaksājamā suma tika paaugstināta uz 200 un pat 300 rubļiem, bet atsevišķu godalgu lielums samazināts, lai būtu vairākiem, ko dot ... Jo bieži vien šinī «laupījumā» dalījās arī kārtējie redakcijas locekļi ...</p>
                 <p>Šī zinātnības komisija tad arī sāka rūpēties par seno ierašu un tautas gara mantu krāšanu, izlaizdama uzaicinājumu, ka tautiešiem</p>
                 <p>«pieder uzrakstīt tautas augumu, apģērbu, mājas būšanu, ko ļaudis mēdz ēst, kā dzīvo svētdienās, kā darba dienās, kā ar familiju dzīvo, kā tur viesības, tas ir: kristības, kāzas, bēres un citas dzīrās, kādas tautas pasakas, kādi sakāmi vārdi, kādas tautas ziņģes un kas vēl pie tautas būšanas, īpašībām un ieradumiem pieder. Tad vēl kādas ēkas tie būvē, kādas drēbes tie valkā un kāda tiem mode katrā apgabalā. Vai tauta mudīga vai kūtra pēc atzīšanas un mācības dzīties, un vai tā labprāt saderas ar citām tautām jeb tās ienīst ...</p>
                 <p>Latviešu biedrība caur šiem rakstiem klaudzina (uzaicina) pie latviešu pašu sirds durvīm ...»</p>
                 <p>Par visu to vadošās vācu aprindas un muižniecība vēl neko nesacīja, jo tas jau nerunāja pretim viņas interesēm. Gan viņai uzkrita sekošais. No Maskavas bija ieradies Rīgā kāds jauns advokāts Fridrichs Veinberģis, par kuru tika sacīts, ka tas rakstot «Baltijas Vēstnesī» un ņemot dalību Latviešu biedrībā. Iedams un nākdams uz augsto rātes tiesu, tas apsveicinoties deva roku arī latviešu ministerijaļiem. Vācu patricieši par to pirms ļoti uztraucās, jo tas bija kas neparasts, bet beidzot apmierinājās, taisīdami slēdzienu, ka pat studēts latvietis — un šinī gadījumā pat izveicīgs jurists — atronas vēl tomēr uz tā paša līmeņa, kur tiesas sulainis. Latvieši ir kalpotāju tauta, un tādēļ nav brīnums, ka tie, kas vairāk mācījušies, ziedojas priekš saviem tautas brāļiem un gādā par viņu redzes aploka paplašināšanu. Tā vācu vadošās aprindas izskaidroja sev demokrātismu, kas izgāja no toreizējās Latviešu biedrības, un, kamēr vien viņas darbība attiecās uz pašiem Rīgas latviešiem, tie ieskatīja to par visai vēlējamu parādību. Viņiem varēja būt tikai patīkama tāda pamācīta un saprātīga kalpotāju šķira.</p>
                 <p>To liecināja arī sekošais piemērs. Šopenhauera idejas par lopu ciešanām bija nonākušas arī Baltijā, un it visos lielākos un mazākos punktos tika dibinātas lopu aizsargu biedrības. Rīgā tādu nodibināja Vidzemes muižniecība kopā ar šejienes patriciešiem. Un, kad tie nu gribēja iepazīstināt arī savus kalpotājus ar šīm idejām, tad domāja, ka Latviešu biedrība priekš tam ir tā īstā adrese. Kungi griezās pie Latviešu biedrības priekšniekiem, lai tie notura viņu kučieriem un govu meitām priekšlasījumus un izdala nodotās godalgas par ticīgu lopu kopšanu.</p>
                 <p>Tiktāl gāja viss jauki, bet, tiklīdz kungi manīja, ka Latviešu biedrība cenšas vilkt latviešus uz augšu tādēļ, lai tie ar vāciešiem varētu dalīties zemes priekšrocībās un labumos, tad uzskati tūdaļ grozījās. It sevišķi viņiem nepatika tas, ka biedrība mēģināja pulcēt ap sevi lauceniekus gruntniekus, kā tas notika viņas pirmos gada svētkos, 19. februārī, kur bija ieradies arī kā goda viesis gubernators fon Lizanders, kurš pacēla glāzi: «Lai dzīvo Latviešu biedrība!» Te pie goda</p>
                 <pb/>
                 <p>mielasta piedalījās ļoti daudzi lauku delegāti, bet arī Richards Tomsons, kurš toreiz atrādās savas popularītātes un slavas augstumos, turēja spīdošu runu, cildināja latvju zemkopjus kā tautas kodolu, cildināja Krievijas valdnieku liberālismu, kuri devuši latviešiem brīvību. Brīvlaišanas dienu, 19. februāri, kurā arī visa Krievija atsvabināta no verdzības jūga, viņš lika priekšā iezīmēt un godināt ar to, ka tai par piemiņu tiek dibināta kāda augstāka skola ar nosaukumu Aleksandera skola, kura lai sevišķi latviešu zemkopju šķirai sniegtu lielāku izglītību, kas tai pienākas.</p>
                 <p>No vācu stāvokļa raugoties, šāds priekšlikums bija lielā mērā aizdomīgs, vēl jo vairāk, kur priekš šī mērķa sāka lasīt naudu. Kāds palkavnieks fon Šreifelds, Tomsona mātes brālis, kā teic, pirmais nodeva šim mērķim piecdesmit rubļu. Tam sekoja citi ziedojumi un dāvājumi kā pirmie sākumi no Latviešu biedrībai uzticētā, bet līdz šim vēl neizlietotā Aleksandera skolas kapitāla.</p>
                 <p>Uz šādiem soļiem Baltijas muižniecība un viņai pakalpīgā luterāņu garīdzniecība nevarēja noskatīties vienaldzīgi. Pirms viņas noliedza Latviešu biedrības nozīmi, tās gribēja sacensties ar to pozitivā ziņā, sarīkot arī no savas puses zemnieku brīvlaišanas godināšanu, bet tad, kad tā notikuse Vidzemē, proti, 26. martā. Tā kā toreiz bija patecējuši taisni 50 gadi no dzimtbūšanas atcelšanas Vidzemē, tad varēja svinēt viņas 50 gadu jubileju. Tā kā Baltijā dzimtbūšanas atcelšana bija notikuse daudz agrāk nekā Krievijā, tad varēja lietu nostādīt tā, it kā Baltijas lielkungi paši to būtu gribējuši un valdībai tikmēr plijušies virsū, kamēr tā viņu lūgumu arī ievērojuse. Te ļaudīm pie šī gadījuma varēja it labi aizrādīt, ka tiem par savu atsvabināšanu jāpateicas ir ķeizaram, bet jāpateicas bez tam vēl saviem lielkungiem, kuri ķeizaram nav devuši ne peles alā mieru, kamēr tas tad arī šo brīvestību devis.</p>
                 <p>Baroni tad arī patiešām ar mācītājiem noturēja brīvlaišanas svētkus it visās draudzēs, pirms ar dievkalpošanu baznīcās, tad ar ļaužu un nabagu ēdināšanu muižās. «Mājas Viesim» visu gadu bija ko drukāt šo svētku aprakstus. Kungi pie tam tika slavēti uz nebēdu. Tā baroni ar šādiem aplinkiem ceļiem sev cītīgi vien «bravo» sauca. Dažam labam vajadzēja atmost, ka tas nemaz nebija zinājis, ka viņam tik labi kungi!</p>
                 <p>Bet kas tas lielākais, muižnieki ar šo dienu gribēja demonstrēt pret 19. februāri. Tie tādēļ gribēja iezīmēt 26. martu uz visiem laikiem ar kādu piemiņu. Dikļu barons fon Volfs lika priekšā dibināt pie Tērbatas universitātes stipendiju priekš latviešiem, kas studē teoloģiju. Citi runāja par kāda pieminekļa celšanu. Ja nu viņiem izdevās dabūt zemnieku piekrišanu, tad lieta dabūja tādu izskatu, ka visa zeme ar to mierā, un Rīgas Latviešu biedrība ar savu 19. februāri paliktu kaunā.</p>
                 <p>Uz kāda tirgotāja K. Grinberga ierosinājumu 13. martā sanāca Valmieras mācītāja muižā tāda delegātu sapulce, kura gribēja izteikt visas zemes domas. Bija ieradušies bruģukungi, draudzeskungi, rātskungi, birģeri, bet zemnieku maz. Aizkustināja jautājumu par pieminekļa celšanu, bet ne pie kāda gala panākuma netika ... Grinbergs tādēļ dabūja atļauju sasaukt vēl otru tādu sapulci un šoreiz pagasta aizstāvjus, pagasta vecākos, lai gan tikai vienīgi no Valmieras apriņķa. Šī sapulce sanāca 29. jūnijā Valmierā. Bija ieaicināti arī biedrību delegāti, lai tie dotu kādus padomus (priekšlikumus). Pie sapulces piedalījās arī visi trīs Rīgas Latviešu biedrības priekšnieki, B. Dīriķis, Richards Tomsons un J. Baumanis. Kā varēja noprast, tad viņiem bija mazliet sazināšanās ar sapulces sasaucēju, un Richards Tomsons ar savām spožām runas dāvanām panāca to, ka muižnieku uzstādītais priekšlikums izgāzās galīgi cauri. Par brīvlaišanas piemiņas dienu pieņēma</p>
                 <pb/>
                 <p>19. februāri, kuru nolēma godināt ar to, ka piebiedrojās Rīgas Latviešu biedrībai pie Aleksandera skolas celšanas.</p>
                 <p>Tas briesmīgi sakarsēja asinis baltu patriotiem. Polemikā starp «Baltijas Vēstnesi» un «Mājas Viesi», kurš viesmīlīgi atļāva savas telpas muižniecības interešu aizstāvim, notika tad pirmais denuncējums pret Rīgas Latviešu biedrību no tās puses. Pēc statūtiem tai neesot brīv tādas sapulces sasaukt un tādus padomus dot. Viņas statūti nosakot, ka tā grib gādāt par derīgu laika kavēkli un pamācīšanu Rīgas latviešiem, bet kāda daļa tai gar lauceniekiem un skolu celšanu tiem?</p>
                 <p>Slepus muižniecības aģenti izplatīja baumas, ka ar 19. februāra svētīšanu un 26. marta noliegšanu ir vērsts uzbrukums ne vien pret Vidzemes muižniecību, bet arī vispār pret luterānismu ... Latviešu biedrības vīru nodoms esot luterāņu svētdienu vietā ievest krievu svētdienas.</p>
                 <p>Bet drīz vien parādījās arī atklāti šāds uzbrukums, kas tika dots no ārzemēm, bet kuru tad ar labpatiku pārdrukāja Baltijas un Pēterburgas vācu avīzes. Aizbēgušais baltu patriots Jūlijs Ekhards žurnālā «Grenzboten» bija ievietojis šādu notici, kuru «Baltijas Vēstnesis» pasniedza saviem lasītājiem sekošā tulkojumā:</p>
                 <p>«Rīgā ir iestājusēs viena no jaunlatviešu nemieru cēlējiem vadīta Latviešu biedrība, kura iekš savas darbošanās tīko iet pret to no Vāciešiem un Luteriešiem celtu Latviešu Draugu biedrību un gādāt Latviešu tautu jaunajai Krievijai pievest. Tā seklākā brīvprātība turas še kopā ar nemācību, par kuru vēl tik šo dumpja cēlēju bezkaunība pārāka ir. Bez tās jaunās latviešu avīzes, kas no viena pie šīs biedrības piederēdama locekļa tiek izdota, iznāk Rīgā arī viena Krievu avīze, kuras vadītājs ir tas, kas Maskavas avīzēm pastāvīgi no Rīgas ziņas piesūta, kā saprotams, savu vārdu pie tam neteikdams ...»</p>
                 <p>Ar šo signālu pietika, un it visa vācu sabiedrība tagad vienā balsī sāka kliegt, ka «no tiem jaunlatviešiem dibinātā biedrība ir vācietības un luterānisma ēdēja», īsā laikā Rīgas Latviešu biedrība bija vācu acīs riebeklis ... Pie tam arī atsevišķo locekļu izturēšanās par sevi bija diezgan izaicinoša, it kā latvieši piepeši lauztu ar savu pagātni un apzinātos kādu lielu spēku un varenību. Uz priekšu, brāļi, naigi, naigi, mums pieder nākamajie laiki! ... Bet vācieši arī nejutās tādi, kas nestu uz pieres nīkšanas zieģeli. Taisni tajos gados vācietība spēji izplauka saimnieciskā ziņā. Dinaburgas dzelzceļam pienāca klāt vēl otrs uz Jelgavu, uz kura arī daždien bija saskaitīti vairāk par 1100 pasažieru. 1868. gadā Rīgas izvedumi pār jūru ar visu neražu pārsniedza 27 miljonu rubļu un ievedumi pāri par 10 miljonu un bija lielāki nekā gadu agrāk. Tādēļ Rīgas tirgoņu šķira, kura ar maziem izņēmumiem bija vāciska, pie šādiem apgrozījumiem lielā mērā uzplauka. Angļi un retie krievi starp viņiem pieslējās vāciešiem. Arī cunftes meistarīem galu galā negāja nemaz tik slikti un varbūt vēl labāki nekā agrāk. Tāpat arī lauku muižnieki, kuri agrāk klaušu laikos bija tik nabagi kā baznīcas žurkas, tagad caur augstām zemnieku nomām un pārdošanas maksām uz reizi bija tapuši par lielkapitālistiem un, pat izšķērdīgi dzīvojot, nespēja savu lielo mantu notērēt. Tātad uz visas līnijas uzplaukstošais vācu elements ne mazākā ziņā nebija spējīgs saprast latviešu vajadzības un prasības, bet bija lielā mērā pārgalvīgs un netaisns, īsi sakot, pie savām īkstīm tas vēl nesajuta, ka uz priekšu vajadzētu būt citādi nekā līdz šim, un tādēļ bija ikvienas pārgrozības pretinieks.</p>
                 <p>Ar vārdu sakot, vācu prese nostādīja Latviešu biedrību par vācietības un luterānisma ēdēju, par tādu elementu, kas necienī ne kungus, ne mācītājus. Bet biedrības vadītāji bija veikli politiķi un pierādīja, ka cienī gan kungus un mācītājus, </p>
                 <pb/>
                 <p>ja tie viņiem ko labu darījuši. Protams, ka tādus viņi atrada tikai vēsturē, piemēram, Garlibu Merķeli. Lai pierādītu, ka latviešu tauta ir pateicīga tauta, Latviešu biedrība sarīkoja izbraukumus pie Merķeļa kapa uz Katlakalnu.</p>
                 <p>Pirms notika tikai vienkāršs apciemojums 17. augustā, bet 31. oktobrī tanī pašā gadā latviešu Rīga izbrauca otrreiz turpu un uzcēla uz viņa kapa pieminekli. Vienkāršu lauku akmeni ar dzelžu krustiņu galā. Izdevumus sedza, izdodot Merķeļa ģīmetnes, kuras pārdeva kādas 25.000. Oktobrī, atpakaļ braucot, viesi varēja iegriezties jau jaunā Latviešu biedrības nama apakšējās telpās. Agrāk runas vīru sapulcē aizkustinātais projekts bija jau tiktāl izvests patiesībā, lai gan augšējās telpas varēja pagatavot vēl tikai līdz nākamiem gada svētkiem.</p>
                 <p>Bet varēja jau arī pa apakšu dzīvot diezgan. Laužu bija uzkrītoši daudz; biedrībai vien līdzi uz Katlakalnu bija nobraukuši 1400 bez tiem, kas paši savās laivās brauca un bija jau tur priekšā uz vietas. Tāpat pirmajos gada svētkos bez tiem 200 dalībniekiem, kas piedalījās pie mielasta, Vingrotāju zālē bija sapulcējušies 500 cilvēki un uz galerijām atkal 500 ... Vāciešiem bija jāatzīst, ka te sagatavojas kāds spēks, ar kuru tiem nākas rēķināt ... It visur un it visur viņu mērķiem un nodomiem stājās ceļā šī jaunā biedrība. Un pie tam tās runas, kas tika turētas! Richards Tomsons atkal sajūsmināja tautu, ka tā vai asarām acīs gavilēja ... Norādīdams, ka svētku dalībnieki uz Katlakalnu visi braukuši pret straumi, tas sacīja, ka arī Latviešu biedrībai esot jābrauc pret straumi, pastāvīgi pret straumi ... Bet savu mērķi viņa tomēr sasniegšot! ... Savu runu viņš nobeidza ar sekošiem vārdiem:</p>
                 <p>«Lai katram ir latviešu brīvība dārga, </p>
                 <p>Tad nepostīs biedrību auka tik bārga!»</p>
                 <p>Tiem laikiem neparasti strauja skaņa, kuru pastāvošās kārtības piekritējs, – Mājas Viesis», lūkoja apsegt ar sekošiem samierināšanās vārdiem:</p>
                 <p>«Miers un saticīb' kur valda, </p>
                 <p>Tur ir visiem dzīve salda ...»</p>
             </div>
             <div type="chapter">
                 <head>Četrpadsmitā nodaļa</head>
                 <p>Pēteris visus šos notikumus, tā sakot, bija dzīvojis līdzi un Marīs līdz ar viņu, un Kreiļu Grietele līdz ar Marī, un Mārcis līdz ar Grieteli. Kopā vien viņi visi bija turējušies visus tos izrīkojumus, teatra izrādes, gada svētkus, izbraukumus. Pie tam Pēteris ar Marī kopā vien, kopā vien, ne viens lāgā ar citu grib dancot, ne otrs ... runājās, galvas kopā sabāzuši, un tomēr — — ar to precību viņiem ne naga melnumu arī nebija gājis uz priekšu.</p>
                 <p>Taisni otrādi! Viņi pavisam aizmirsuši par tādām lietām runāt, ir domāt ... Pēterim bija tik daudz ko interesēties par tām biedrības lietām, ka viņam patiešām priekš cita neatlika vairs laika. Marīs atkal no savas puses to ieskatīja kā pašu par sevi saprotamu, ka Pēteris pieder viņai, un, kad viņa to dabūs, tas ir vēl tikai laika jautājums. Par sevi jau viņi būtu bijuši pilnīgi mierā. Bet tur jau vēl viens interesējās līdzi, tā bija māte, un tā par visu to vēl ļoti šaubījās, kamēr tie nebija riktīgi salaulāti ... Viņai vienkārši šķita tā, ka Pēteris ir vai nu garās iesmas drāzējs, tāds, kas nekad neapprecēsies, vai arī tas tikai Marī tura par nerru. Tā gan veca varēs palikt, uz viņu gaidīdama!</p>
                 <pb/>
                 <p>Otram pārim, tam veicās pavisam citādi, un tas bija tas, kas Mikumieti dziļi ievainoja. Marīs bija jau stipri pāri par divdesmit un vēl arvienu sēdēja bešā turpretim Kreiļu Grietele, ne pilnu astoņpadsmit, aizgāja viņai priekšā.</p>
                 <p>Līdz 24. jūnijam, kad lika jaunajam Latviešu biedrības namam pamatu, vēl nekas nebija. Bet tur pie tām ceremonijām viņi atkal visi bija kopā. Roku pa rokai arī pie viņiem nonāca piemiņas medalis, kas, grunti rokot, bija atrasts līdz ar trim cilvēku galvas kausiem, smalki izstrādātām šķērēm un dunci ar raga spalu. Uz medaļas vienas puses bija redzama saule pilnā spožumā un no viņas starīem radīta varavīksne. Drusciņ zemāku — abās pusēs vīna dārzi, vidū -— tīrumi un pļavas. Pašā apakšā vārdi «Apo 14., 17», augšā — «Gott giebt Sonne und Regen». Un medaļa otrā pusē:</p>
                 <p>1772</p>
                 <p>Das 3 VIRTEL</p>
                 <p>JAHR</p>
                 <p>Der Segensreiche </p>
                 <p>Und angenehme </p>
                 <p>Sommer und Erndte </p>
                 <p>In Feldfrüchten </p>
                 <p>Und gesunde Lufft.</p>
                 <p>Das: † Brod kos 6. KR.</p>
                 <p>In Saxen. 8. Pfen. </p>
                 <p>Joh. Ehr. Reich. F.</p>
                 <p>Fein. Zinn.</p>
                 <p>Par to bija visiem daudz ko prātot. Burti tādi ērmoti, stils savāds, tā ka mūsu jaunieši būtu grūti ko izpratuši, ja Fuchsings, kas labi saprata vāciski, tiem visu nebūtu paskaidrojis tuvāk. Tas esot piemiņas medalis 1772. gada audzelībai. Tad bijuse bagātīga pļauja un veselīgs gaiss. Maize maksājuse 6 kreicerus, sakšos 8 feniņi, kas vēl arvien mūsu naudā iztaisa ap 3½ kapeikas.</p>
                 <p>Grietelei sevišķi interesēja tā medaļa ... «Svētīgais un patīkamais ... lauku augļos un veselīgs gaiss ...» Kad viņa tur burtoja, sārtās lūpas kustēja un viņa svētā nopietnībā tur stāvēja, tad Mārcim uz reizi it kā sirdī būtu aizdedzies, palika tāds modīgs ... Neko vairs todien daudz nerunāja, tikai pret Pēteri izmeta tādus aizdomīgus vārdus: «Ak, tā nav nekāda dzīve ... labāk jāprecas ...» Un, kad nu vēl nāca tie izbraukumi uz Katlakalnu, viņš bija tā saskatījies, ka nezin vairs, kur likties! Atnāk tāds piesarcis pie Pētera, liek ietīt pudeli nullšnapska baltā zīda papīri un saka: «Nāc, brālīt, līdz man uz Kreiļiem! ... Izved tu man to lietu kārtībā ...»</p>
                 <p>Pēterim jau nu tur nekas nebija pretim, bet viņam tā kā nebūtu īsti vaļas, un ieminas: «Āre, vai tad nu jau deg?! Pagaidi līdz svētdienai! ...»</p>
                 <p>«Nē, nē, ilgāk ne stundu, ne acumirkli!» Mārcis enerģiski iesaucās. «Kamēr neesmu skaidrībā, man nav nekur miera ...»</p>
                 <p>Pie tam viņš Pēteri uzlūkoja tik nepacietīgi, viņa acis tik drudžaini mirdzēja, ka Pēteris nodomāja: «Ko lai dara? Draugam jāizpalīdz ...»</p>
                 <p>Viņi devās turp ... Mārcis vēl nav padevis labi dievapalīgu, jau mātei klāt pie rokas ... «Ko tur melot, ko tur slēpt ... vienas lietas dēļ jau esam nākuši ... Vai laidīsiet pie manis Grietu?»</p>
                 <p>Kreilene jau pēc savas dabas nemaz nebija tik laipna, bet, vai zināt, šāds</p>
                 <pb/>
                 <p>nejaušs pagodinājums un pārsteigums! «Vai manu dieniņu, vai manu!» viņa atbild ... «Grietele jau vēl tīrais bērns ...»</p>
                 <p>«Citu neņemšu,» Mārcis pastāvēja. «Grieteli vai nevienu ...»</p>
                 <p>«Ak tu manu, ak tu manu!» māte brīnējās un priecājās ... «Ko tad tēvs saka? Vai Grietele jums jau to «antvorti» devuse?»</p>
                 <p>Jā, kas tad šai to prasīja? Viņi gan bija runājuši daudz ko, balamutējušies un bijuši, jo viņai mute un viņu arī lai neviens nedomā aizrunāt. Bet runāt par to, tur viņš it kā uz mutes sists ... Taču tik muļķis tas nebija, lai neredzētu, ka Grietele pēc viņa griezās diezgan ...</p>
                 <p>Tas jau arī izrādījās, kad māte šai noprasīja, ko šī domā. Piesarkst, aizliek roku priekš acīm, izbēg ārā, un tu no viņas neko nevarī izdabūt. Var jau redzēt, ka tai nepatīkami nav, bet nevar apņemties ... Lai atnākot Marīs ... gribot dzirdēt šīs padomu.</p>
                 <p>«Nu jā, jā,» māte saprazdama gudri nosaka. «Kliņģeris jau nav, ko uz reizi var apēst... Viss mūžs kopā jādzīvo ...»</p>
                 <p>Kamēr māte aizsūta pēc Marīs, brūtgāns ar precenieku apsveicinājās nu ar pašu Kreili un sāk lietu virzīt uz priekšu.</p>
                 <p>«Nu, Kreili, ko domā par Mārci?» Pēteris uzsāka, tīdams laukā no papīra savu nullšnapšķi. «Cilvēks viņš labs un kur tad patriots?! Vai esi dzirdējis viņu kādreiz pa vāciski runājam?»</p>
                 <p>«To jau nevar vis teikt!» Kreilis atrūca. Mārcis gan daudz par to vāciski neprata ... bet bija jau daudz tādu, kas vēl mazāk prata un tomēr runāja! Kā kuram tas prāts ...</p>
                 <p>«Un iztikšana sava ir!» Pēteris turpināja. «Te Rīgā iepircis grunti ... uz laukiem sava māja ... Un ar jēriem uz tirgus viņš arī taisa labu šefti ...»</p>
                 <p>«Ar jēriem, vēršiem, cūkām, kā tik tīk!» Mārcis arī pats drusciņ piepalīdzēja. «Cilvēks, kas jau dzīvs, nav kritis ...»</p>
                 <p>Kreilis tomēr klusēja un it kā ko gaidīja. Vai nesacīs, cik tās naudas grib? Ka nekā nesacīja, viņš pats iebilda: «Zirgu un krietnus ratus jau varu iedot līdzi ... pie andeles ļoti vajadzīgi ... Un arī viss cits, kas pie dzīves vajadzīgs ...»</p>
                 <p>Mārcis nu tikai vēl dabūja just, ko viņš domā. «Vai dieviņ, Kreili, par to tu nemaz galvu nelauzi ... Manis dēļ dod viņu man tā, kā ir ... ja tīk, bez lindraku ... Pats es savu sievu ieģērbšu zīdā un iekalšu zeltā ... Man, paldies dievam, ir ... Es jau neprecu tavu mantu, es precu tavu meitu ...»</p>
                 <p>«Nu, ko tad tur vairāk runāt, tad jau tā lieta pilnīgi skaidrībā,» Kreilis attrauca. «Ja tikai tas meitēns vēl. ..»</p>
                 <p>Viņi pildīja glāzes un iedzēra uz labu izdošanos. Pa tam bija atnācis Marīs, kas atkal lūkoja Grieteli izdibināt. Pieņēmuse tādu īstu vecas, padzīvojušas sievas vaigu, viņa sacīja:</p>
                 <p>«Āre, kā bērns, Grietiņ! Nu saki taču, vai viņš tev patīk vai ne? ...»</p>
                 <p>Grietele, vēl arvien kaunēdamās, negribēja acu rādīt un kautrējās atzīties ... «Patikt jau viņš man patīk, bet, ja tas Krauklīšu Pēteris mani ņemtu — —»</p>
                 <p>Marīm nogāja «švīks» pār kauliem, viņa kodīja lūpas ... «Ko tas garlaicīgais cilvēks! ... Ja tas būtu precētājies, viņš jau sen būtu apprecējies ... Uz to ir gaidīt velti ...»</p>
                 <p>Kad Grietele to dzirdēja, viņa sacīja: «Nu, labi ar ... tad es iemu pie Mārča.»</p>
                 <p>Un līdz ar to viņai novēlās tikpat kā smags akmens no krūtīm ... Nu var</p>
                 <pb/>
                 <p>runāt un jokot atkal, būt pārgalvīga ... Deva Mārcim roku ... trieca, un abi it kā atdabūjuši valodu, un katru acumirkli tas viņai patīk labāki.</p>
                 <p>Tā gan ir ... tā izšķiršanās tikai tā grūtā ... Bet, kad tas ir noticis, tad savs patīk arvien labāk ...</p>
                 <p>Sekas nu bija tās, ka tūlīt pie mācītāja un pēc četrām nedēļām kāzas! Bet nu kādas, kā reti redzētas. Bija lūgti ne vien radi un pazīstamie, bet arī ievērojamākie biedrības vīri. Kreilis pat gribēja ielūgt arī savu bijušo kungu, konsulu Rabemani. Bet tur cēlās grūtības, jo, vienkārt, asumi starp latviešiem un vāciešiem bija ievērojami lieli un, otrkārt, Kreilene nekādi nebūtu varējuse saprasties ar konsula cienmāti, vēl jo vairāk tagad, kur viņa vairs nebija kučiera sieva, bet pate cienmāte. Un galu galā jau viņiem tādu draudzēšanos ar vāciešiem varēja iztulkot tā, ka tie nav nekādi īsti tautieši, bet tikai tādi «kārklu vācieši». To tādi ļaudis kā Pēteris un Mārcis nekad nebūtu pielaiduši ...</p>
                 <p>Bet nu iznāca ir tad vēl liels traucējums viņu tautiskā apziņā ... Kreiļi piederēja pie Doma draudzes, un tātad laulībām jānotiek pa vāciski ... Pēteris nu savam draugam sacīja: «To tu, Mārc, nekad nepielaid! Ja jau paši apzinīgie tautieši tā darīs, tad ko lai par citiem saka?! ...» Mārcis arī no ; sākuma ne dzirdēt, bet nu, — kur tā mīlestība liela, tā pāspēj visu! ... Edelberts neprotot ne vārda pa latviski, tā māte paskaidroja, tādēļ jau nevarot citādi kā pa vāciski ...</p>
                 <p>«Jā, jā,» Mārcis pastāvēja, «bet vai Edelbertu laulās? Grieteli laulās ...»</p>
                 <p>Galu galā, ko taču darīsi?! Vai nu tādēļ šķirsies?... Bet Pēteris tomēr sarīkoja pretdemonstraciju ... Pie kāzu galda viņš nolasīja kādu dzejojumu no nezināma autora par īstu latvieti. Rindiņas toreiz cirkulēja tāpat rokrakstā, bet vēlāk parādījās «Baltijas Vēstnesī» un skanēja sekoši:</p>
                 <p>Kas īstens latvietis?</p>
                 <p>Kam spēks un dūša sirdī mīt, </p>
                 <p>Nav bail no pretnieka, </p>
                 <p>Kam zobens labā rokā spīd, </p>
                 <p>Pie sirds kam tēvija,</p>
                 <p>Kas samanīgs</p>
                 <p>Un uzticīgs </p>
                 <p>Pret ienaidnieku dodas, </p>
                 <p>Vai gods vai nāve rodas,</p>
                 <p>Tas īstens latvietis!</p>
                 <p>Kas droši brīvu dziesmu dzied </p>
                 <p>Ar garu priecīgu, </p>
                 <p>Prot svētas liesmas sirdī liet </p>
                 <p>Pret mūsu naidnieku,</p>
                 <p>Kas nebaidās</p>
                 <p>Un nekaunas, </p>
                 <p>Kur vajag aizstāt tautu, </p>
                 <p>Kad to ar zemē rautu,</p>
                 <p>Tas īstens latvietis!</p>
                 <p>Kas bārgu gaisu nebaidās, </p>
                 <p>Kaut šaudās zibeņi,</p>
                 <pb/>
                 <p>Caur bangām iet bez bailības, </p>
                 <p>Jā, pat caur uguni,</p>
                 <p>Kas naidniekam </p>
                 <p>Jo niknākam </p>
                 <p>Griež krūti taisni pretī </p>
                 <p>Un nepadodas lēti, </p>
                 <p>Tas īstens latvietis!</p>
                 <p>Kas mūsu tēvu dievam tic </p>
                 <p>Un pie tā turas ciet, </p>
                 <p>Un verdzību kas apspiest līdz, </p>
                 <p>Kamēr tas kapā iet, </p>
                 <p>Kas patiesīgs </p>
                 <p>Un nešaubīgs </p>
                 <p>Sniedz roku saviem biedriem </p>
                 <p>Un rūpējas ar sviedriem, </p>
                 <p>Tas īstens latvietis!</p>
                 <p>Kas attiecas uz pēdējā pantā minēto «tēvu dievu», tad, ievērojot dziesmas garu, jādomā, ka te būs domāti «tēvu dievi», bet pārvērsti vienskaitlī atsevišķo apstākļu dēļ, lai nesodītu varētu to izteikt.</p>
                 <p>Pēteris to visu nesa priekšā ar sajūsmu un uzsvaru, tā ka sajūsmināja visus līdz asarām un gavilēm.</p>
                 <p>«Izvedīgs cilvēks tas Krauklīšu Pēteris,» tā vien visi par viņu izteicās, it sevišķi meitu mātes. Slavēts jau nu gan arī tika Mārcis. «Riktīgs ņēmējs ... viņš tev cieti nodomājis un neatlaižas ... To Kreiļu Grieteli viņš nu gan gandrīz par jaunu nokampa ... pāris mēnešus vien pie Tīdemaņa madāmas pabija ... Redz, Mikumietes Marīs, tas jau iet otru gadu. ..»</p>
                 <p>Še jāpiemin, ka Tīdemaņa kundze bija toreiz tā pirmā un vienīgā, kas Rīgā turīgo latviešu meitas dresēja drusciņ smalkumā ...</p>
                 <p>Tātad Mārcis gan arī tika apbrīnots, bet Pēteris vēl vairāk. Tikai Mikumiete šinī vispārējā priekā nepiedalījās. Un, kad viņai vēl ieminas: «Nu, kā tad ar to jūsu Marī? ... Kad tad tai tā goda diena būs? ...» tad viņa atmet tikai ar roku ...</p>
                 <p>«Ko nu, mīļie, runāt,» viņa tā kā aizskarta atbildēja. «Vienam cilvēkam man par to visu jāpateicas ... Sen jau mans bērns būtu nokampts, ja viņš tam priekšā nestāvētu ...»</p>
                 <p>Kas šis cilvēks bija, tas jau visiem zināms ... Arī tagad Pēteris bija piedots Marīm par brūtgāna brāli... Viņi abi viens pie otra, joko, smej, sabāž galvas. Kas to var teikt, ka tie nav brūte un brūtgāns?! Un patiešām jau arī Pēteris nevarēja iedomāties, ka tas varētu precēt arī kādu citu sievieti un ne Marī ... Un to jau visi cilvēki runā sen ... Kurš tad viņai lai tuvojas? Bet mātei viņš vēl arvienu nav bildis ne pušu plēstu vārdu ...</p>
                 <p>Kad viņš tad nu ieklīda starp tām meitu mātēm, tās viņu ņēma patincināt ... «Ko tad nu jūs, Krauklīša jaunskungs, gaidāt? Vai tad jūs savu īsto vēl neesat izraudzījušies? ...»</p>
                 <p>Bet viņš tikai slauka sviedrus un smejas. «Ne tik ātri! ... Kas man nekait tā ... apaļam puiša cilvēkam?»</p>
                 <p>Viena otra gan lūkoja viņam attēlot laulības lielos labumus, bet viņam nekā </p>
                 <pb/>
                 <p>iestāstīt ... «Viena galva, viena bēda ...» Viņš tikai atmet ar roku un atkal projām pie citiem ...</p>
                 <p>«Viņam jau ar to tautas lietu liela darīšana,» citi mēģināja to atvainot. «Vai nu tas mazuma laika prasa ...»</p>
                 <p>«Lai nu kā,» Mikumiete pie sevis nodomāja, «kad laika nav, bet laiku jau var arī ņemt ... Un, ja viņš arī vēl tagad pa kāzām Marīm nekā nebūs teicis, tad ir beigas ...»</p>
                 <p>Kad nu goda diena bija pavadīta un viņas abas atgriezušās mājā, Marīs jau izģērbies un likās gulēt, māte vēl ienāca pie viņas istabiņā ... Viņa saldi ieklepojās «ehem ...», tad ieminējās: «Vai Pēteris ko runāja?»</p>
                 <p>«Nē,» viņa atbildēja, «nav neko teicis ...»</p>
                 <p>«Smuki gan!» māte pēc brīža skundēdama iesāka. «Gadiņš paiet pēc gadiņa ... pienāks tev divdesmit pieci ...»</p>
                 <p>Marīs izjāņojies žāvājās un nesacīja nekā. Kā rādījās, tad viņai tas vēl nemaz sirdi negrauza ...</p>
                 <p>«Jā, jāapskatās ... mums jāapskatās pēc cita!» māte atņēmās. «Es domāju, būs jādod ziņa tam otram ...»</p>
                 <p>Marīs atbildēja ar klusēšanu ...</p>
                 <p>«Ar viņu nieki vien būs,» māte turpināja, «kur tas laiks, ka nav pie mums nemaz rādījies ...»</p>
                 <p>Marīs jau atradās miega mātes klēpī un šņāca ... Mātei nekas neatlika kā doties ārā ...</p>
                 <p>Iespaidu tomēr uz meitu viņa bija darījusi ... Tik māte, kā meita uz priekšu bija pret viņu kā atsalušas un pie tā nemaz vairs nenāca ... Matildei nāsis bija jo smalkākas to pirmai novērot ... Viņa kļuva arvien drošāka un uzbāzīgāka ...</p>
                 <p>Bija jau pagājušas atkal vairāk nedēļas, kad kādā dienā pie Pētera vīnūzī ieradās Fuchsings. Stāvus aiz letes iedzēris savu parasto šņabi un iekodis, viņš paklusu teica: «Persi, vai zini, mūsu vecais grib ar tevi satikt? ...»</p>
                 <p>«Konsuls?!» Pēteris pārsteigts iesaucās. «Nu, nu, ko tad viņam no manis vajag?»</p>
                 <p>«Laikam gribēs tev sacīt ko tai biedrības lietā,» Fuchsings atbildēja ... «Kamēr vācu avīzēs parādījies tas Ekarda raksts par mums un milzīgā publika Katlakalnā rādījusi, ka mums piekrišana, ir mūs' vecis, ir dažs labs cits sēž tikpat kā uz adatām. Tev nevajag aizmirst, ka starp jaunlatviešu vadoņiem tiek daudzināts arī tavs vārds ...»</p>
                 <p>«Vai tad viņš man domā to aizliegt?» Pēteris iejautājās ...</p>
                 <p>«Priekš tam viņš ir par smalku! Tieši viņš tev nekā nesacīs, bet aplinkus gan dos kādus mājienus. Rīgas patricieši un augstā rāte, redzēdami, kādu lielu un dziļu iespaidu Latviešu biedrība atstāj uz ļaudīm, sāk palikt nemierīgi. Viņi labprāt gribētu to kustību uzdabūt uz savām sliedēm, un tādēļ uzmani ... tie meklē sakarus ar vadoņiem ...»</p>
                 <p>«Švaki tas viņiem izdosies! Mans Brikmanis jau arī šodien pūta vien ... Vai, kā tas cilvēks uzbudināts ... Vai jūs no tās jaunās Latviešu biedrības nevarat atteikties, vai nevarat atteikties?! ... Iedomājieties, ja nāk zināms, ka jūs esat mans komijs?! Es tad esmu nostājies frontē pret augsto rāti... Es tad ar jums kontraktu neparko neatjaunoju ... neparko ...»</p>
                 <pb/>
                 <p>«Un ko tu viņam uz to atbildēji?» Fuchsings jautāja.</p>
                 <p>«Nav vajadzīgs, es sacīju! Vai jūs domājat, ka jūsu vietas dēļ ļaušos saistīties.»</p>
                 <p>«Itin pareizi, ja Brikmanim nav tevis vajadzīgs, tad tev jau vēl mazāk viņa. Bet še nu ir citādi ... Mūs' vecais tev nekad tā neuzmāksies, darī, kā atrodi par labu! ... Te būs tā vēstule, ko viņš man lika tev nodot ...»</p>
                 <p>Pēteris to ātri atplēsa. Tur vācu valodā bija rakstīts:</p>
                 <p>«Mīļo Pēter!</p>
                 <p>Ja Tu būtu tik laipns atnākt pie mums svētdien uz pusdienu, tad es Tevi iepazīstinātu ar savu familiju.</p>
                 <p>Tev labu vēlēdams,</p>
                 <p>Georgs Rabemans.»</p>
                 <p>Viņš parādīja Fuchsingam, kurš priecīgi iebilda: «Ak tad svētdien! Tad es arī tur būšu. Viss veikala personāls esam ielūgts pie vecā uz pusdienu ... Tas mums katru gadu vienreiz tā ...»</p>
                 <p>«Nu tad jau labi,» Pēteris smiedamies sacīja, «būs man arī jāaiziet ...»</p>
                 <p>«Atnāc, jā!» Fuchsings piekrita. «Būs ļoti interesanti! ...»</p>
                 <p>«Nu, redzēs, galīgi apsolīt nevaru,» Pēteris sacīja. «Galu galā jau tā lieta ļoti vienaldzīga un mazsvarīga ...» .</p>
                 <p>Fuchsings aizgāja, bet nebija vis tik vienaldzīga un mazsvarīga lieta! Reižu reizēm viņš pārlasīja sava krusttēva Vēstuli. Ka viņš tam krusttēvs, to viņš Fuchsingam vēl nebija teicis, bet tas laikam to tagad manīja un klusu saprata. Par vārīgo lietu viņš negribēja runāt. Ar krusttēvu viņš ilgi nebija redzējies ... Kāds gan viņš tagad izskatās? Bet, ja viņš gribēja būt godīgs un atzīties, tad viņam par pašu krusttēvu interesēja vēl vairāk viņa «familija» ... Un no šīs «familijas» atkal visvairāk Ortrude ... Tā skuķe, kuru tas citkārt bija vāļājis pa sienaugšieni un skūpstījis un kura, ko tas pat vēl tagad ar lielu gandarījumu iegādājās, bija nāvīgi iekš viņa iemīlējusies ... Kāda viņa gan tagad? Katrā ziņā liela izaugusi un skaista ... Kā viņi tagad viens uz otru skatīsies, ko viens otram sacīs? ... Šādas domas viņam sagādāja dažu labu nemierīgu stundu ... Un, lai gan viņš atmeta ar roku un negribēja nemaz par to domāt, tad taču šīs domas zagās arvien atpakaļ un tinās vairāk ap Ortrudi nekā ap pašu krusttēvu ...</p>
                 <p>Un vēl jo vairāk viņam pukstēja sirds, kad pienāca svētdiena un viņš devās turpu. Tik lielu rūpību viņš vēl nekad nebija piegriezis savam apģērbam kā tagad ... nekad tik augstu savus kuplos matus atķemmējis ... Glīti ietērpies kā kavalieris, drošu skatienu kā pasaules uzvarētājs, viņš sasniedza Lielās un Lielās Kalēju ielas stūri ... pie sevis tikai pasmiedamies par tādiem vāciešiem ... tā viņam gluži vienaldzīga būšana ... Un tomēr sirds zem puķainās vestes pukstēja ... pavisam nelabi pukstēja ...</p>
                 <p>Pa tam stūra mājā konsula ģimene posās uz viesu saņemšanu, šoreiz, labāki sakot, uz «plebeju pabarošanu», kā viņi klusībā šādus godus pie sevis dēvēja ... Tie «viesi», kas šodien tik laipni un sirsnīgi tiks saņemti, ļoti maldīsies, domādami, ka nama māte patiešām arī savā sirdī sajūt šos siltos laipnības starus, ko viņa pār tiem izlej bagātīgi. Labprātīgi viņa tikai uzņēmusies tādu pienākumu, ko tā ieskata kā upuri tradīcijām un sava vīra interesēm ... Un viņa prot to</p>
                 <pb/>
                 <p>izvest tik smalki, ka viņi to ne manīt nemana, cik augsti tā pār viņiem ir nostājusies un cik zemu tie zem viņas ...</p>
                 <p>Hildegardis kundze prata viesības dot. Viņas princips bija: «katram savu!» un «katram par sevi!» ... Viņa savus viesus iedalīja trijās kategorijās ... Pirmā kategorija sastāvēja no augstās rātes kungiem, valdības ierēdņiem un pat gubernatora vai ģenerālgubernatora, ja tiem labpatika ar savu klātbūtni viņus pagodināt. Tādās reizēs tad tika pieņemts mācīts pavārs un algoti sulaiņi prieks apkalpošanas. Visam vajadzēja būt uz to smalkāko un akurātāko. Tad viņa pati sēdēja goda vietā un reprezentēja namu, kā tas jau bija redzams viesībās priekš gadiem jūrmalā. Arī Ortrude, kamēr tā bija pilngadīga, atradās tādās reizēs starp viesiem. Turpretim Kuniberts bija vēl bērns un tikai retos gadījumos tika viesiem priekšā stādīts. Tādas viesības bez tam notika reti.</p>
                 <p>Otras šķiras viesi viņiem bija tie vistuvākie ... draugi un pazīstami, kas stāvēja ar viņiem uz vienāda mantas stāvokļa un izglītības līmeņa. Tādas viesības tad bija ļoti sirsnīgas un dzīvas, un pie tām piedalījās arī nepilngadīgais Kuniberts. Te varēja svabadi iztriekties kā līdzīgs ar līdzīgu un gara stāvoklis dažreiz bija ļoti «animēts». Šāda jautra sabiedrība nekad nebūtu saderējusi kopā ar pirmās šķiras parādes maltītes viesiem, un tādēļ tos abus vajadzēja šķirt ...</p>
                 <p>Trešās šķiras viesi, kas atkal tika ielūgti par sevi, bija ievērojamākie no veikala personāla, tāpat mājenieki, piemēram, Faustine Švīchelbein, kura reizēm piedalījās arī pie otrās šķiras viesiem, bet tas tādēļ neizslēdza viņas tiesības būt arī šinī sabiedrībā ... Tālāk vēl mazāki un pazīstami no amatnieku un sīkpilsoņu aprindām, ļaudis, kuriem gan uzsmaidīja konsula Rabemaņa laipnā draudzības saulīte, bet kurus viņi tomēr neskaitīja par sevis līdzīgiem. Tādās reizēs tad gan pats konsuls sēdēja līdzi pie galda un «spēlēja laipno nama tēvu», bet māte un meita tad «neļāvās ņemt sev to tiesību» savus viesus pašrocīgi apkalpot. To viņas izdarīja ar sevišķu grāciju, un priekš tam viņām bija sevišķi daiļi kostimi un priekšauti. Un pie šādas cēlas un sirsnīgas apkalpošanas mielastot patiešām bija baudījums ... Vismaz viesiem tas nevarēja ienākt prātā, ka viņas tikai tādēļ tos apkalpoja, ka negribēja ar viņiem sēdēt pie viena galda ...</p>
                 <p>Hildegardis kundze tad arī uzlika katrreiz tādu vaigu, kāds bija vajadzīgs ... Pie pirmās šķiras mielastiem tā bija reprezentabla nama kundze, no galvas līdz kājām nopietna un cienīga. Pie otrās šķiras viesību galda tā bija asprātīga jokotāja un izveicīga tērzētāja, kas neļāva jautrībai ne uz mirkli rimt. Pie trešās šķiras tā bija rūpīga un gādīga nama māte, kas skatās, ka it visi būtu paēduši un padzēruši.</p>
                 <p>Tā arī tagad māte un meita jau agri pirms mielasta rīkojās un palīdzēja Līschenai ķēķī pie ēdienu sagatavošanas. Ķēkša vēl arvienu te dzīvoja un pa tiem gadiem bija gan zaudējusi daudz no sava vaigu sārtuma, bet toties mantojusi atkal pie miesas apmēra. Arī Faustine mēģināja piedalīties pie šiem sagatavošanās darbiem, jo domāja, ka, cienīgai pie sāniem vienu un to pašu darbu strādādama, būs aizsargāta pret Līschenas varmācībām. Bet kas to deva! Līschena meklēja tikai pēc iemesla un viņu grauza, kā jau grauzusi, tā kā iemeslu nebija grūti atrast, jo mamzelei Faustinei toreiz, tāpat kā tagad nebija ne mazākā sajēga no ēdiena sagatavošanas. Viņa no savas ienaidnieces dabūja dzirdēt tādas piezīmes, ka tai bija jābēg ...</p>
                 <p>Daudz labāki neklājās Ortrudei, kurai tāpat nebija nekādas prašanas un tā darīja visu tik vārīgi, kā bez roku. Ķēķī Līschena bija tas «šefs» un valdīja ar daudz stingrāku roku nekā pati cienīgā pār visu namu. Tiklīdz Ortrude bija</p>
                 <pb/>
                 <p>izdarījusi ko aplamu, tai bija jādzird nesaudzīgas piezīmes, kā «duma jēra» utt. Un dievs lai nedod, ja Ortrude Līschenu vēl gribēja mācīt ar savām pansijas ķēķa teorijām, kuras pēc ķēkšas ieskatiem nekam nederēja ... Tad viņa to nosauca pat par «dumu zosi», kura gribot viņu mācīt ... Lai ejot vien projām, šī viņai tikai «maisot» vien! Ortrude jau aizskarta griezās pie mātes pēc palīdzības: «Mamma, Lieschen wird grob! ...» Bet cienīgā likās, ka visu to nemaz nebūtu dzirdējusi, un saldā padevībā panesa ķēkšas despotismu ...</p>
                 <p>Lai Līschena nesaprastu, viņas uzsāka runāt pa franciski, sagaidīdamas šīs dienas notikumus ... Arī Kuniberts, tagad gadus divpadsmit, slaids puisēns un kādas zemākās klases ģimnāzists, iznācis ķēķī, glaudās gar māti un māsu ...</p>
                 <p>«Maman, kā papa nācis uz tādu jocīgu iedomu ielūgt šo nepazīstamo radenieku?» Ortrude iejautājās. «Viņš teica, ka man vajagot ar to iepazīties, tas esot ļoti interesants cilvēks ...»</p>
                 <p>Viņa patiešām bija iztaisījusies par skaistuli, sārtu seju, palīku ērgļa degunu, gaišām cirtām, neizsakāmas krāsas, vai sarkans vai dzeltens, un stāvām, spēcīgām krūtīm.</p>
                 <p>«Papam tur būs savs dibināts iemeslis, mans bērns,» māte sonorā balsī atbildēja. «Dzīvē ar daudz ko nesaprotamu jāaprod ...»</p>
                 <p>«Ja tas tik interesants cilvēks, kādēļ tad papa viņu neuzlūdz tad, kad te visi viņa mīļie un tuvie viesi?» Ortrude turpināja. «Ja viņš to lūdz kopā ar savu veikala personālu, tad taču viņš nevar būt mums līdzīgs?»</p>
                 <p>«Viņš turas kopā ar latviešiem, šis jaunais cilvēks,» māte paskaidroja. «Viņš pat viens no tās jaunās biedrības vadoņiem, kas tagad nodibināta ... Ar mūsu vācu paziņām tas tādēļ nekādi nesaderētu kopā ...»</p>
                 <p>«Es nesaprotu,» Ortrude pētīja tālāk. — «Kā tad tas papa «nefis» nokļuvis starp latviešiem? Papa taču še ieceļojis no ārzemēm ...»</p>
                 <p>«Redzi, bērns, tā ir tāda ļoti sarežģīta būšana ... Kāds no papa brāļiem jau agrāk atceļojis uz Kurzemi, bijis tur par muižas pārvaldnieku un apprecējis latvieteni ... Tā kā viņš miris, tad atraitne palikusi viena un uzaudzinājusi savu dēlu par latvieti. Caur to mēs ar šo jauno radenieku esam nonākuši dīvainās attiecībās ... Pēc asins radniecības viņš stāv mums ļoti tuvu, pēc tautības turpretim ar mums pat naidīgā stāvoklī...»</p>
                 <p>«Tas bija ļoti negudri no onkuļa darīts, ka viņš precēja latvieteni!» Kuniberts saslējās ... «Es ienīstu latviešus, un visi mani biedri viņus ienīst ...»</p>
                 <p>«Bet, Kunibert!» Ortrude iesmējās. «Ko tad viņi tev darījuši?! ...»</p>
                 <p>«Ad olet! Viņi ir lempīgi un neizglītoti,» Kuniberts atņēmās. «Pie tam mūsu patriots Ekards par jauno latviešu biedrību liecina, ka tā seklākā brīvprātība tur turas kopā ar nemācību, par kuru vēl tikai šo dumpja cēlāju bezkaunība pārāka ir ...»</p>
                 <p>«Mans bērns,» viņa noglaudīja tam vaigus. Tu te vēl nevarī līdzi spriest! ... Kā papa saka, tad nav neviena absolūta latvieša, vācieša, zviedra vai krieva ... Neraugot jau to, ka it visas indoģermaņu tautas cēlušās no vienas vienīgas saknes, arī tie latvieši, kas agrāk bija mežoņi, pa lielākai daļai izmiruši ... Astoņpadsmitā gadusimteņa sākumā ziemeļu karam, kā zināms, Baltijā sekoja mēris ... Pēc tam ļaudis ieceļojuši no poļiem, sakšiem un zviedriem. Sakši, kā zināms, ir vācieši, un poļi un zviedri nav latvieši ... Starp latviešiem dzīvodami, viņi tikai par tādiem pārvērtušies ... Iedomājies, ja tev būtu jādzīvo uz zemēm vienīgi starp latviešu zemniekiem, tu itin viegli varētu izvērsties par latviešu zemnieku ...»</p>
                 <p>Kā redzams, tad konsuls savai cienīgai par Pētera radniecību bija ko sacījis,</p>
                 <pb/>
                 <p>varbūt arī tikai puspatiesības, un šī atkal sacīja puspatiesību tālāk saviem bērniem. Bet, ka viņš par to vispār drīkstēja paust, tas vien jau lika nojaust, ka uzskati vācu aprindās stipri grozījušies. Līdz ar latviešu tautiskās apziņas mošanos liels procents vairāk vai mazāk izglītotu cilvēku bija pārgājuši atpakaļ latviešos, vēl jo vairāk, kur agrāk, kā mēs jau redzējām, vācu dzimums tika rūpīgi «pīķēts» un mesti ārā no īstām vācu aprindām visi šaubīgie elementi, par kuriem varēja domāt, ka tie ir cēlušies no latviešu bauriem. Bet drīzi vien vācu politiķi apķērās, ka viņu ir ļoti maz un ka tiem steidzīgi vajadzīgs vairot vācu aprindas, ja arī uz priekšu zemē grib paturēt vadošo lomu. Kamēr agrāk centieni izgāja uz to, pie šaubīgiem nostrīdēt, ka viņi ir pavisam vācieši, tur tagad ar visādiem līdzekļiem un izskaidrojumiem lūkoja pierādīt, ka viņi ir tādi. Vispār teorijā vācieši vēlējās, ka latviešu tautas celms lai būtu tuvu rada ģermāņiem. Kad Kaspars Biezbārdis, piemēram, mēģināja pierādīt, ka latvieši stāv tuvāku slāviem nekā ģermāņiem, tas sacēla lielu opoziciju pie vācu ideologiem, Širena un citiem ...</p>
                 <p>Jaunākā tautas sakušanas vēsturē tika piegriezta sevišķa vērība ieceļošanai Baltijā pēc ziemeļa kara un mēra. Varbūt ka tāda gan ir notikusi, ievērojot, ka vēl tagad veci ļaudis uz laukiem zin stāstīt, ka viņu vectēvs stāstījis, tā tēvs vai māte cēlušies no sakšiem, zviedriem vai poļiem. Lūk, ar to bija pierādīts, ka nevar droši zināt, vai ir latvietis ... Vai tad ir brīnums, ka asins tiecas atpakaļ pie savējiem un pie pirmās izdevības tāds cilvēks pāriet atpakaļ vāciešos. Un tad jau arī nav tik daudz no svara, kas cilvēks dzimis, bet kā tas audzināts un kādi viņa uzskati. Ja cilvēks ir tiktāl izglītojies, ka viņš vairs nevar iztikt bez vācu kultūras, tad kas viņam to var liegt? Valdošās vācu aprindas tādēļ par katru cenu ikvienu izglītotu cilvēku centās saistīt pie vācietības ... Kur lai viņš citur paliek, kam lai pieslienas? Jo, ka izglītots un turīgs var būt arī latviets, tas lāgā nesagājās ar tā laika ieskatiem, pie kam taču turīgiem un izglītotākiem saimnieciskās intereses bija vienas un tās pašas ... Tikai demagogi, kas spekulēja uz popularītāti pie masām, vai atkal naivi teoriju vergi — no kādiem pēc vāciešu ieskatiem sastāvēja biedrības vadoņi, — varēja domāt citādi.</p>
                 <p>Tā konsuls to bija izskaidrojis savai cienīgai, tā viņa to skaidroja tālāk saviem bērniem ... «Var būt, ka jauno cilvēku ar mīlu un labu var atdabūt atpakaļ uz pareiza ceļa ...»</p>
                 <p>Ortrude neticīgi nogrozīja galvu. «Jā, kā lai to izdara? Ko mēs lai iesākam ar tādu neizveicīgu, stūrainu zemnieku lempi ... varbūt no kultūras drusciņ aplaizītu, bet tādēļ vēl jo iedomīgāku?! ...»</p>
                 <p>«Es viņam roku nedošu!» Kuniberts iesaucās. «Es ar latvieti nekādās darīšanās negribu ielaisties.»</p>
                 <p>«Tu darīsi tā, kā papa vēlas, mans mīļais Kunibert,» māte paskaidroja gan mīkstā tonī, bet stingri un noteikti ... «Ej uz savu istabu, mans mīļais, tu mūs še traucē darbā ...»</p>
                 <p>Kuniberts aizgāja. Viņas naski rīkojās tālāk, šad tad griezdamās pie Līschenas pēc aizrādījumiem un padoma, pilnīgi padodamās viņas rīcībai ...</p>
                 <p>Kad viss bija gatavs, sāka jau ierasties pirmie viesi: Fuchsings, pirmais grāmatvedis Hartmanis un citi ... Pats konsuls ar kundzi gāja tiem pretim un sagaidīja tos kā jau «mīļus viesus». Un beidzot uz mata noteiktā laikā ieradās arī Pēteris ...</p>
                 <p>Sirsnīgi konsuls satvēra viņam abas rokas, uzlūkodams viņu no galvas līdz kājām. «Tas ir labi, jaunais cilvēks, tas ir labi, ka tu atnāci ...»</p>
                 <pb/>
                 <p>Arī Pēteris rūpīgu sirsnību uzlūkoja viņu. Bārzdā daudz vairāk sirmu pavedienu, ap acīm daudz vairāk krunku, vaigs daudz plānāks un bālāks nekā agrāk. «Nevarēju šadu mīļu lūgumu atraidīt,» tas atbildēja. «Pateicos par parādīto laipnību ...»</p>
                 <p>«Tev taču reiz jāiepazīstas tuvāk ar manējiem,» konsuls turpināja ... «Hildegardis, še ir tas nefis, par kuru tev stāstīju, tas lielais latviešu nacionālists ... Tev vajag parunāt ar viņu labu vārdu, lai viņš mums, vāciem, arī vēl drusciņ atstāj no tās Rīgas un Baltijas ...»</p>
                 <p>Vaļsirdīgu skatienu Pēteris palocījās pret cienīgo un noskūpstīja tai rātni roku. Arī viņas acis laipni staroja, tomēr neraidīja to siltumu Pētera sirdī... likās kā kaut kas mākslots ... «Tik lielas taču tās nacionālās starpības nebūs, ka mēs nepavisam nevarēsim saprasties ... Jūs taču mums, vāciešiem, arī dosiet kādas tiesības, jo galu galā esam taču no viena un tā paša Ādama ...»</p>
                 <p>To viņa žēlīgi sacīja, mazliet ar ironisku piegaršu ...</p>
                 <p>«No mums, latviešiem, tik daudz nebīstieties, cienīgā kundze,» Pēteris smaidīdams sacīja. «Mēs esam kultūras cilvēki ...»</p>
                 <p>«Nu, vai redzi, Hildegardis,» konsuls ar labpatiku piebalsoja. «Vai es nesacīju! ... Kultūras cilvēki gan, manu zēn, bet šo kultūru jūs esat mantojuši no vāciešiem ... Kunibert, mans dēls, nāc ... še tevi stādīšu priekšā tavam brālēnam ...»</p>
                 <p>Kuniberts paklausīja, godbijīgi pakniksēja, bet stīvi un atturīgi, itin kā viņam tas būtu uzspiests. Neuzticīgi viņš savu brālēnu uzlūkoja ... nē, tas nekad nebūs viņa brālēns!</p>
                 <p>Ne Pēteris, ne arī krusttēvs šī mazā kavaliera spītību neievēroja ... «Kur Ortrude?» konsuls sauca... «Ā, tu jau nāc... mūsu gaidītais viesis ir te...»</p>
                 <p>Ortrude patlaban nāca no otras istabas. Viņa uz šo satikšanos bija jau sagatavojusies, cerēdama, ka viņai būs darīšana ar kādu ērmu putnu, uz kura tā noskatīsies no augšienes ... Un arī Pēterim sirds strauji pukstēja un vaigi sāka silt, it sevišķi manot viņas jovialo, zobgalīgo smaidu ... Bet tad viņa piepeši apjuka un līdz ausīm piesarka — — tas jau bija tas pats Persi, ar kuru viņa, maza meitene — —</p>
                 <p>«Tas ir, Ortrud, mans nefis, kas pārgrozījis savu vārdu pēc latviešu skaņas,» konsuls skaidroja. «Viņš tāpat dzimis vācietis, — Rabemanis —» kad Pēteris piesarka un gribēja pretoties, viņš tam meta ar acīm, lai pieņem to, — «bet no Rabemaņa tas iztaisījis Krauklīti, kas, pa vāciski tulkots, būtu tik daudz kā «der kleine Rabe» ...»</p>
                 <p>«Kleiner Rabe,» Ortrude, pārspējusi savu apjukumu, pārgalvīgi smējās un sniedza viņam roku ... «Esmu patiešām pārsteigta, ar jums satiekoties ...»</p>
                 <p>Krusttēvs pasmaidīja, ka starp viņiem abiem attīstās tāds sirsnīgs tonis un viņi apsveicinās tīri kā veci pazīstami. Bet viņam ir ne prātā nevarēja ienākt, ka starp tiem abiem jau reizi noritējis romāns un ka viņi patiešām nav viens otram tik sveši...</p>
                 <p>«Ortrud, izrunājies ar viņu, šo jaunlatviešu šovinistu!» konsuls sacīja. «Izprasi viņam visu ... zem kādiem apstākļiem viņa jaunlatvieši ar mums, vāciešiem, gribētu turēt mieru ... Var būt, ka varam iztikt bez cīņas ...»</p>
                 <p>Viņš pagriezās pats pie citiem viesiem un atstāja viņus vienus «Mēs, latvieši, gribam dzīvot saticīgi ar citām tautībām,» Pēteris, pārvarēdams savu nospiestību, māsīcu smiedamies uzlūkoja, pie kam viņa balss no drebošā</p>
                 <pb/>
                 <p>uztraukuma ievirzījās arvien vairāk dabiskās sliedēs. «Mēs atzīstam ikvienas tautas īpatnības, bet prasām arī savai tautībai vienlīdzīgas tiesības . ..»</p>
                 <p>«Hahaha!» viņa kautrīgi iesmējās, un tas, ko viņš sacīja, tai pagāja garām nepamanīts ... «Man patiešām toreiz nevarēja ienākt prātā, ka jūs man būtu brālēns ... Un atkal, ka jūs tagad tik nejauši sastapšu ...»</p>
                 <p>«Jā, jā, atceros, mums reizi jau bijušas darīšanas,» viņš atvieglots pavīpsnāja, ka viņa pati uz tam nākusi. «Kā būtu, Ortrudes jaunkundze, ja es jūs tagad ņemtu pie vārda?»</p>
                 <p>«Ak, muļķības!» viņa piesarka, bet atkal pati it kā par to dusmojās, jo tas taču bija ļoti nesvarīgs. «Kas bērnībā viss nenāk priekšā! jūs bijāt ļoti varmācīgs, Persi ...»</p>
                 <p>«Jūs man devāt uz tam spīdošu paraugu, Ortrudes jaunkundze ... Jūs mani, ar vārdu sakot, spīdzinājāt ... Tas jums, vāciešiem, guļ dabā ... Es tikai sacēlos un nokratīju jūsu jūgu, pēc kam mēs itin labi sapratāmies. Un tā tas ar mums, latviešiem un vāciešiem, vispār,» — viņa acis piepeši uzliesmoja. — «Jūs mūs spīdzināt un apspiežat, kā vien mācēdami. Un mēs tāpat sacelsimies, nokratīsim savu jūgu un jūs pārspēsim ... Pēc tam jūs mūs sapratīsiet ...»</p>
                 <p>Pie šīm atmiņām Ortrude likās ļoti aizskarta un iekšēji saslējās. Bālām lūpām viņa smagi elpoja. «Tikai jau nelieciet nekādu svaru uz tādām muļķībām! Es nevaru iedomāties, ka es pilnīgi varētu saprast vīrieti, kurš nav īsts vācietis, nav — — —» Pie sevis viņa vēl paturēja: «nav manis līdzīgs, bez stāvokļa un izglītības — —»</p>
                 <p>Pēteris sajuta it labi šo dzeloņu. «Apmierinājieties, jaunkundze, es patiešām uz to nelieku nekādu svaru. Jo arī es nevaru iedomāties, ka es varētu saprast sievieti, kura nav īsta latvju zeltene, kurai sirds nepukst priekš tautas un tēvijas, kurai sveši mani centieni un ideāli ...»</p>
                 <p>Atkal Ortrudes vaigu krāsa mainījās. «Tātad vēl arvienu tā meitene, kas toreiz...?» viņa gandrīz zaimojoši un ļauni iesaucās... «Viņa ir jūsu sirds valdiniece ...»</p>
                 <p>«Arvien vēl tā!» viņš, drusku piesarcis, godīgi atzinās. «Un es nezinu, kāda pasaules vara gan varētu tai viņas priekšrocību ņemt ...» </p>
                 <p>«Tad jūs esat iemīlējušies? ...» </p>
                 <p>«Ja drīkstu atzīties, jā ...» </p>
                 <p>«O, tas ir interesanti, ļoti interesanti ...»</p>
                 <p>Viņa pavisam apjuka, jo bija noticis citādi, kā domāja. Kā izglītota patriciete tā bija domājusi augstu pār viņu nostāties ... pār šo bauri, kurš neprata ne pa vāciski runāt bez kļūdām. Un tomēr — viņai bija jāsajūt, ka tas par viņu pārsvarā ... Kas tad deva viņam tādu morālisku spēku? Vai viņa nesaudzīgā dzīšanās pēc mērķa? ...</p>
                 <p>Māte manīja, ka viņai šī saruna neomulīga, un arī Kuniberts redzēja, ka viņa sarka un bāla vien ... Māte viņu smalkā kārtā ataicināja nost un lūdza viesus pie galda. Kuniberts pa tam piesteidzās māsai un viņai glaudās klāt. «Vai viņš tevi apvainoja, mās ... tevi pazemoja? Es to nepieļaušu ... es viņu pārmācīšu ...»</p>
                 <p>Viņa skaņi iesmējās. «Ej nu, bērns! Viņš stāv zem manis pārāk zemu, lai varētu mani apvainot vai pazemot ...»</p>
                 <p>Brālis apmierināts ieņēma savu vietu pie galda ... Vietas bija nodalītas tā, ka konsulam, kas ieņēma goda vietu, pa vienu roku sēdēja Kuniberts, pa otru — grāmatvedis Hartmanis ... Citas vietas bija izdalītas puslīdz vienaldzīgi, bet vai</p>
                 <pb/>
                 <p>nu tas bija likteņa nodoms, vai ironija: Fuchsingam nācās sēdēt atkal pretim Faustinei Švīchelbein jaunkundzei. Tā pa to laiku bija zaudējusi dažu labu zobu un kā sieviete vairs nekrita svarā, bija, tā sakot, galīgi savītusi ... Bet griezt viņa grieza vēl arvienu savas šaudīgās acis uz Fuchsingu ... gan sodoši, gan lūdzoši ... mēģināja viņu, tā sakot, valdzināt ar savu acu valodu ... Māte un meita, kā jau zināms, vietas neieņēma, bet palika viesiem kā apkalpotājas aiz muguras ...</p>
                 <p>No sākuma visi naski rīkojās ar savām karotēm, nažiem un dakšiņām un valodu vēl nekādu nebija. Tikai konsuls jautājoši uzlūkoja savu kundzi, kas nozīmēja tik daudz: «Kā tev patīk mans viesis?» Atbilde bija lēna lūpu pašķiebšana, ar ko bija izteikts tik daudz kā: «ne visai!»</p>
                 <p>Faustine, redzēdama, ka ar acīm Fuchsingam neko nevar padarīt, iesāka ar muti. «Ach jūs ļaunais cilvēks, jūs ... Jūs taču esat ar «bildungu», kā jūs varējāt tiktāl aizmirsties un iestāties šinī bauru biedrībā ...»</p>
                 <p>«Ļurbu biedrībā,» Hartmanis itin vienkārši noteica. Fuchsingam saskrēja asinis vaigos, bet viņš likās to nedzirdam. Arī pats konsuls, kurš pats nekad nesacīja rupjības, bet dažu labu reizi priecājās, ja Hartmanis izteica to, ko pats domāja, šoreiz sarāvās un sēdēja tikpat kā uz oglēm. Būtu nepatīkami, ja izceltos konflikts.</p>
                 <p>«Sakiet, kas tur ir par biedriem!» Faustine iesaucās un līdzēja tā Fuchsingam tikt garām nepatīkamai piezīmei ... «Pačuki vien, maisu nesēji, strādnieki, kučieri ... Atvainojiet, Fuchsing kungs, agrāk jums par latviešiem bija pavisam citi ieskati ... Ne ar striķi jūs nebijāt piedabonami tur, kur latvieši ...»</p>
                 <p>«Kā tā?» konsuls iesaucās ... «Ilgus gadus manā kantorī strādādams, Fuchsing kungs bijis darīšanās tikai ar leišiem un latviešiem.»</p>
                 <p>«Jā veikala dēļ... jūs jau arī, konsula kungs, ar viņiem tirgojaties,» Faustine attrauca. «Bet viņš tos tādēļ necēla vis par saviem tautas brāļiem, ar tiem nefraternizēja ...»</p>
                 <p>Konsulam acis zobgalīgi iemirdzējās. «Jūs patiešām būtu viņus apskaudusi, ja būtu bijusi par liecinieci, cik reizes Fuchsing kungs ar viņiem skūpstījies . ..»</p>
                 <p>«Bet, konsul kungs!» Faustine aizskarta iesaucās ... «Kāda man tur daļa un tiesība? ...»</p>
                 <p>«Tiesības tiek iekarotas ...» konsuls pavīpsnāja. «Bez tam, mamzel Švīchelbein, es konstatēju tikai faktus. Ja jūs to varat noskatīties aukstām asinīm, tad lūdzu pavadīt kādu dienu pie mums kantorī ... Gan skūpstīšanās, kas man jāpiezīmē, mūsu dienās notiek arvien retāki ...»</p>
                 <p>«Ak jūs ļaunais!» Faustine piesarkusi uzlūkoja konsulu un apklusa.</p>
                 <p>Fuchsinga piere bija tumši samākusies, «Veikala labā mēs esam raduši izlietot visus savus spēkus un neskūpstāmies sava prieka pēc, konsula kungs,» viņš it kā aizskarts attrauca ... «Bet man ir jāatbild Švīchelbein jaunkundzei. Es patiešām uz latviešiem agrāk esmu skatījies citādi ... tāpat kā daudzi simti un tūkstoši citi no maniem tautiešiem ... Mēs esam snauduši ilgā miegā! Bet nu esam pamodušies un uzsākam jaunu laikmetu kā tauta. Kas man par to var taisīt kādus pārmetumus? Tas lai pārmet arī krievam, ka viņš krievs, un vācietim, ka tas vācietis ...»</p>
                 <p>«Bet es jums saku, ka tā Latviešu biedrība nekādas šeftes netaisīs!» Hartmanis iejaucās ... «To māju viņi gan sākuši būvēt, bet prasiet, vai viņi to dabūs gatavu? Kā viņa izskatās ... kā ērms zemē ierakta.»</p>
                 <p>«Katrs sedzas tā, kā viņš var,» Fuchsings atbildēja. Bija jau taisnība, ka</p>
                 <pb/>
                 <p>līdzekļu trūkuma dēļ jaunā māja bija ierakta zemē un virs tās pacēlās tikai neaugstu ...</p>
                 <p>«Ja nav kabatā, tad nevajag bramēties un taisīt līdzi tam, kam ir!» Hartmanis attrauca. «Kas jums naudu dos? Ne Biržas banka, ne Diskonto banka, ne pilsētas krājkase, ne Komercbanka. Hipotēku biedrība arī ne! Bankrots jums tā kā tā ...»</p>
                 <p>«Mēs biedrības namu ar saviem grašiem esam iesākuši būvēt, un ar saviem grašiem mēs viņu arī nobeigsim,» Fuchsings izskaidroja ...</p>
                 <p>«Ja jūs no vācu kungiem labi nopelnāt, tad jums tie graši ir,» Hartmanis turpināja. «Bet vai domājat, ka arī uz priekšu vācu kungi jums tos grašus dos?! Lika drusku pasvilpot! — Tad būsiet paši kungi, bet vai zināt, ar tukšu kabatu kungam būt ir mokas ...»</p>
                 <p>«Vai tad jūs tiešām vēlaties, lai mūs no vietām atlaistu?!» Fuchsings piezīmēja. «Var būt, ka mēs tādā gadījumā prastu citādi izlīdzēties ...»</p>
                 <p>«Vēlētos, vēlētos,» — Hartmanis it kā pieķerts taisnojās. «Es nekā nevēlos ... Bet, ja es būtu principāls, es gan tā ne! Joki tik! Tu būsi manā dienastā un taisīsi pret mani biedrības ... Bet, ja es tev pakārtu to maizes kurvi augstāku, tad tu gan nāktu pie atzīšanas ...»</p>
                 <p>«Hartman kungs, es dzirdēju no jums vienu prātīgu vārdu,» Faustine Švīchelbein sacīja.</p>
                 <p>Protams, ka Fuchsingam šāds sarunu virziens bija nepatīkams un Pēterim arī. Bet te konsuls pats viņiem izlīdzēja no klizmas. «Var jau būt, ka daži principāli domā tāpat kā jūs, mīļo Hartman, bet tas nav pareizi,» viņš iejaucās valodā. «Saimnieciskie likumi ir tādi, ka mums jāskatās ne uz to, vai kāds vācietis vai latvietis, bet vai tas savam uzdevumam derīgs. Var jau būt labs patriots, bet slikts muzikants un ekspedients. Pie darba tautība nekrīt svarā ...»</p>
                 <p>Hartmanis noraustīja kamiešus ... «Labi latviešiem, ja ir vēl tādi kungi, kas tik labi domā! ...»</p>
                 <p>«Tas nav pēc laba domāšanas, to lietu regulē pieprasījumi un piedāvājumi,» konsuls paskaidroja. «Ārzemēs pat vēl tā: ja darba gribētāju mazāk nekā darba devēju, tad pirmie pavisam atturas no darba pieņemšanas, ko par «streiki» sauc ... Tik ilgi nestrādā, kamēr tiem lielāku algu un īsāku darba laiku dod ... Protams, pie mums par tādām lietām vēl nav dzirdēts. Te ļaudis par īsto laimi ieskata, ja tie pavisam kādu darbu dabū ...»</p>
                 <p>«Pie mums tas arī nav vajadzīgs,» Faustine piebilda ... «Tā maize, ko vācu kungi dod, ir mīksta un balta. Latviešiem vajadzētu pateikties dievam, ka tas viņiem devis tādus labus kungus, bet tie ir nepateicīgi un griež krūtis pretim saviem labdarīem ...»</p>
                 <p>Pēteris to ilgāk nespēja mierīgi noklausīties. «Pardon, jaunkundze, man šādam latviešu apvainojumam ir jāpretojas. Ko tad liecina Rīgas Latviešu biedrības izbraukums uz Katlakalnu pie Garliba Merķeļa kapa? Tas liecina, ka latvieši ir arī pateicīgi vāciešiem, ja tie viņiem ko laba darījuši. Latvieši tātad ir gan pateicīgi, tikai ne pret saviem žņaudzējiem, sūcējiem, vārmākām . ..»</p>
                 <p>Aizskartā Faustine mēmi uzlūkoja konsulu, it kā gribēdama sacīt: «Kas tie par izteicieniem!» Arī pati cienīgā, Kuniberts un Ortrude juta viņai līdzi ... «Kam tad latviešiem jāpateicas par to, ka viņi tiktāl tikuši?» Faustine griezās pret Pēteri. «Kas viņus vedis pie izglītības? Vācu kungi gādājuši par latviešiem tikpat kā par saviem bērniem, bet tā ir tā pateicība par saviem aizgādņiem ...»</p>
                 <p>«Mums nevajag aizgādņu,» Pēteris attrauca, «mēs paši par sevi protam</p>
                 <pb/>
                 <p>gādāt. Tagad mums ir tā brīvība no pašas augstās valdīšanas dota, un šo tiesību mes gribam izmantot ... Diezgan mūs mūsu vācu aizgādņi barojuši ar pieniņu ... mēs tagad varam sagremot spēcīgu gaļas barību ...»</p>
                 <p>«Tā ir nekaunība!» kāda sīka balsīte sašutusi iesaucās. «Ja vācieši nebūtu še zemē ieradušies, tad latvieši būtu vēl arvien joprojām dumji pagāni . ..»</p>
                 <p>Klusais Kuniberts! Bet pret savu latviešu brālēnu tas nesa naidu un rūgtumu sirdī... Viņa uzstāšanās, tā sakot, visus pārsteidza. Savilcis uzacis, konsuls viņu uzlūkoja. «Bērni atbild tikai tad, kad viņiem ko prasa ...»</p>
                 <p>Kuniberts saprata un piesarka kā biete. Bet māte piegājusi glaudīja viņa matus. «Kuniberts, man šķiet, savā bērna vientiesībā izsacījis lielu patiesību,» viņa piebilda, it kā pati būtu nosodīta.</p>
                 <p>«Še mums ir gaišs piemērs, ka bērni un vientieši ne ikreiz runā patiesību, mana mīļā,» konsuls iebilda. «Bez tam Kunibertam vajadzētu interesēties par citām lietām. Esmu naidīgs, naidīgs ikvienam fanātismam.»</p>
                 <p>«Kunibertam uz tādām lietām bieži nāksies savā mūžā atbildēt,» viņa attrauca. «Kādēļ tad liekulīgi ciest klusu ... Mēs ejam pretim patiešām «jaunam» laikmetam ...»</p>
                 <p>Viņa bija līdz tam mēram piesarkusi, ka tai grūti nācās valdīties. Konsuls viņu uzlūkoja pa pusei lūdzoši, pa pusei pavēloši ... Viņa atjēdzās un atkal uzsmaidīja. Pēdējā laikā viņa bija radusi padoties sava vīra gudram prātam un vadībai un zināja, ka, ja viņš liek tai klusu ciest, tad tas ir nepieciešami vajadzīgs ... Veikli viņa uzveda valodas uz citām lietām:</p>
                 <p>«Šis temats ir ļoti neizdevīgs, mīļie radiņi! Runājiet taču par citām lietām. Manis dēļ par saulgozi, rozēm un deju; tikai ne par šo nejauko tautības jautājumu ...»</p>
                 <p>«Mamzel Švīchelbein,» konsuls risināja tālāk uzsākto pavedienu, «kā tad paliek ar neizšķirto jautājumu, kurš ir lielāks dzejnieks: Heine, Šillers vai Gēte? Es domāju, ka to lietu beidzot vajadzētu izšķirt ...»</p>
                 <p>«Kurš no šiem trim lielākais un debešķīgākais, tas man vēl arvien grūti pasacīt,» mamzele Švīchelbein atzinās ...</p>
                 <p>«Mēs, vācietes, pašas neesam pilnīgi bezpartejiskas,» Ortrude arī no savas puses iejaucās valodās. «To var izšķirt tikai neitrāls cittautiets, latvietis ... Krauklīt kungs, esiet jūs tas Parīss un izšķiriet to lietu!»</p>
                 <p>Viņa sacīja to izaicinoši un ar zināmu ļaunu prieku, pieņemdama, ka Pēteris no tādām lietām neprot ne «bū», ne «bē» ...</p>
                 <p>Patiesībā arī Pēterim nebija ne mazākās jēgas, kas tas tāds Parīss, bet par Šilleri, Heini un Gēti viņš gan bija dzirdējis no SŠtālberģa. Tomēr ar  to viņam bija tāda sajūta, ka Ortrude viņu grib uzvest uz gluma ledus, un tādēļ tas viņu apjucis uzlūkoja.</p>
                 <p>«Ka jūs to domājat?!»</p>
                 <p>«Nu, jums jāizšķir, kurš no šiem trim vācu dzejas karaļiem tas lielākais?» Ortrude attrauca glūnēdama, ko viens bauris tomēr uz to varētu atbildēt. Arī konsuls manīja, ka viņa krustdēlam izliek cilpas, un it kā bez elpas gaidīja uz
                 viņa atbildi ...</p>
                 <p>«Tik svarīgā lietā taču nevar taisīt kādu pārsteigtu spriedumu,» Pēteris mēģināja izvairīties.</p>
                 <p>«Bet jūs sacījāt, ka latvieši esot kultūras cilvēki,» Ortrude aizrādīja. «Kultūras cilvēkam taču par šo lietu vajag būt arvien gatavam spriedumam.»</p>
                 <pb/>
                 <p>Pēteris piesarka un sapīka. «Man jāsaka, ka es par vislabāko dzejnieku atronu nevis vācieti, bet angli Baironu un par viņa slavenāko darbu «Manfrēdu».»</p>
                 <p>Ortrude atsista saknieba lūpas. Tātad viņš zināja gan.. «Jūs tomēr esat partejisks,» viņa norūca. Bet Švīchelbein mamzele uzstājās Pēterim asā opozicijā. «Tā ir garšas lieta! Lai nu arī par Gēti un Heini varbūt varētu ko sacīt, tādēļ ka tiem trūkst tās svētās nopietnības un tikumiskā nerva. Bet par Šilleru — nē, tur es nekā neļauju sacīt ...»</p>
                 <p>«Jā, bet arī citām tautām ir savi lieli garī,» Pēteris atbildēja. «Frančiem ir Rasins un Moljers, itāliešiem Dante un Petrarks, spāniešiem Kalderons un Lope de Vega un angļiem bez Bairona vēl Šekspīrs ... Tos visus mūs' tautietis Štālberģis grib drukāt pa latviski ...»</p>
                 <p>Vācietes ieplēta acis! Bet atkal nelaime: ko tie bauri gan iedomājušies?! «Sakiet man, ko tāds latviešu mužiks zin no klasiķiem!» Hartmanis noliedzoši iesaucās. «Izglītotie? Tie jau tos var lasīt vācu valodā. Izglītotu latviešu nepavisam nav. Tikai tādi, kas nespēj pacelties līdz īstai izglītībai, paliek atpakaļ latviešos ... Bet ko tādiem klasiķi? Nu lai drukā, lai drukā, bet šeftes ar to nekādas netaisīs ...»</p>
                 <p>«Kā, vai tad jū s domājat, ka vāciešiem vienīgi priekšrocība klasiķus saprast?» Fuchsings iejautājās.</p>
                 <p>«Zināms! Kā jūs, latvieši, gribat pielīdzināties mums, vāciešiem? Starp mums še Rīgā dzīvojis un nosirmojis tāds gars kā Herders. Rīgā iznācis lielā Imanuela Kanta slavenais darbs «Tīrā prāta kritika». Rīgas mūros mituši tādi mākslinieki kā Konradins Kreicers un Richards Vāgners. Kā jūs gribat mums pielīdzināties? ... Pie mums ikviens no tautas lasījis Šilleru un Gēti ...»</p>
                 <p>Un lai pievestu piemēru sacītam, tas griezās pie spīķera zeļļa ar jautājumu: «Gewiß, Herr Schmerl, Sie kennen doch Göthes «Faust»?» (Zināms, Šmerļa kungs, Jūs taču pazīstat Gētes «Faustu»?)</p>
                 <p>Šmerlis agrāk bija bijis miesnieks, daudz un ar daudziem kāvies, tā ka viņš no piedzīvojumiem varēja teikt, kuram laba dūre. Un, tā kā viņš bija vairāk nodarbojies ar ēšanu un dzeršanu, nekā sekojis sarunām un tās sapratis, tad viņš lietu uzķēra tā, ka «Faust» ir dūre un «Gēte» tāds, kam pieder šī slavenā dūre.</p>
                 <p>Šo vīru viņam nebija gods pazīt. «Nee,» viņš nogrozīja galvu ... «Aber kennen Sie Janson aus Lemsal? Das ist ein Aas auf Hauen ...» (Nē, bet vai pazīstat Jansonu no Limbažiem? Tas ir maita uz kaušanos.)</p>
                 <p>Visi sāka pilnā kaklā smiet, un Hartmaņa teorijas par vāciešu pārākumu sabruka acīm redzot ... Ortrude bija kā ar ūdeni aplieta, un Pēteris smīnēdams viņu uzlūkoja, it kā sacīdams: «Palūk nu! Jūs, vācieši, visi tomēr neesat to gudrību ar karoti strēbuši ...» Bet Hildegardis kundze lūkoja izgāšanos apsegt ar to, ka aizrādīja: «Bet arvien viss iznāk uz šo nejauko tautības jautājumu. Runājiet taču par neitrālām lietām, manis dēļ par deju ...»</p>
                 <p>Pa tam mielasts bija jau nobeidzies, viesi piecēlās, pateicās laipnām devējām un apkalpotājām un tad vēl pulciņos drusciņ sarunājās. Faustine arvienu joprojām turējās Fuchsinga tuvumā, un, tā kā konsula kundze bija aizrādījusi uz deju, tā šķelmīgi sacīja:</p>
                 <p>«Fuchsing kungs, ja es ierastos uz Latviešu biedrības balli, vai jūs mani aicinātu uz deju? ...»</p>
                 <p>Fuchsingam še nebija iespējams viņas lielo interesi pret sevi noraidīt, kā tas citkārt bija parasts. «Jūsu piedāvājums mani ļoti pagodina, mamzel Švīchelbein, </p>
                 <pb/>
                 <p>bet mēs, tirgoņi, labprāt neslēdzam iepriekšējus līgumus, ja nepazīstam savas varbūtīgās konjunktūras ...»</p>
                 <p>«Ar citiem vārdiem, ja jums nebūtu citas labākas, tad jūs dancosiet ar mani,» Faustine jokoja, tomēr viņas balsī izskanēja tā kā rūgtums ...</p>
                 <p>«Ne labāka, bet kurai lielāka priekšroka,» Fuchsings dzestri atteica. «Latviešu biedrībā tāda ir latviešu dāmām.»</p>
                 <p>Pēteris smaidīja, sajuzdams gandarījumu par šādu veiklu noraidījumu. Arī Ortrude smaidīja ... Faustinei pie Fuchsinga taču nekad nebija sekmju ...</p>
                 <p>«Bet jūs, brālēn, vai jūs mani aicinātu uz pirmo deju, ja es ierastos Latviešu biedrībā?» viņa jautāja Pēterim. «Man ļoti tiktos iepazīties ar latviešiem engros ...»/</p>
                 <p>«Ar lielāko prieku!» Pēteris vaļsirdīgi sacīja. «Še mana roka uz to! ...»</p>
                 <p>«Nu, nu,» viņa palika mazliet atturīgāka, «un ja kādai uz jums priekšrocības?»</p>
                 <p>«Tad lai viņa paciešas, kamēr izpildu savu goda pienākumu ...» </p>
                 <p>«Bet ja viņa top nepacietīga?» Ortrude drusciņ ar acīm koķetēja ... «Var būt, ka es viņai caur to daru sirdssāpes? ...»</p>
                 <p>«Neticu! Tā zin, ka viņa caur to neko nezaudē. Sievietēm vajag mācīties padoties ...»</p>
                 <p>«Jūs esat varmācīgs ... Man gandrīz jāatkāpjas no sava priekšlikuma, lai neapbēdinātu jūsu latviešu skaistuli ...»</p>
                 <p>«Jūsu vaļa . ..» viņš galanti palocījās. «Mēs, latvieši, neuzliekam spaidus ...» </p>
                 <p>Tas tīri izklausījās pēc smalka atraidījuma. Viņa iesila. «Nē, nē, es turu jūs pie vārda ... Kad ieradīšos Latviešu biedrībā, jūs vedīsiet mani uz pirmo deju ...»</p>
                 <p>«Lūdzu, labprāt!» viņš atkal palocījās.</p>
                 <p>Tad viņa skaļi iesmējās. «Tas taču nav iespējams. Kā tad es lai nāktu uz tam — ierasties tādā biedrībā, kura — —» Pārējo viņa paturēja pie sevis ...</p>
                 <p>«Kā patīkami!» Pēteris atbildēja. Viņa pret to palocījās un devās pie sava pienākuma ... Un drīz vien Kuniberts bija viņai klāt un sāpīgi saviebtu vaigu un spulgām acīm sacīja: «Es negribu, māsa, ka tu ar viņu runājies ... Es neciešu to ...»</p>
                 <p>«Viņš taču nav mūsu līdzīgs!» viņa to apmierināja. «Domājas būt kāds ģēnijs, bet ir tikai zemnieks ...»</p>
                 <p>Šodien māju ļaužu viesībās negāja tik omulīgi, kā tas citām reizēm bija parasts. Sarunas atgādināja ieplīsušu zvanu, kura skaņas arvien aizķeras. Agrāk visi vieni un tie paši vācieši, tagad divas tautības viena pret otru! Valodas lai tika uzsāktas kā, arvien beidzot iznāca berzēšanās starp vāciešiem un latviešiem. Un īsti patīkami tas nebija ne vienai, ne otrai pusei.</p>
                 <p>It sevišķi Pēterim likās, ka Ortrude katrā gadījumā zem pārāk lielas laipnības un gādības maskas par viņu cenšas viņu pazemot. Tā kā viņš to izmanīja cauri, tad tas viņu gan tikai pajautrināja, bet īsti sirsnīgs tas pret viņu vairs nevarēja būt ... izturējās auksti un atturīgi ...</p>
                 <p>Ar nodomu tas atlūdzās uz mājām ... laika vairāk neesot ... Tikai konsuls viņa ātro aiziešanu patiesīgi nožēloja, cienīgā un Ortrude, lai nu viņas ko teica, — Pēteris izmanīja cauri, ka viņām tur nav nekāds zaudējums. Pie atvadīšanās mīļiem viesiem mēdz prasīt: «kad atkal atnāksiet?» bet šoreiz viņš to nesadzirdēja ...</p>
                 <p>Bet lai! Viņam tas itin patīkami! Tas tagad skaidrība ar savu sirdi, kura,</p>
                 <pb/>
                 <p>šurp nākot, tik stipri pukstēja. Tā bija iekšēji skaldījusies: skaistā vāciete tur parādījās kā kāda burvīga sapņu parādība, un Marīs ar savām vilstošām acīm to pārmetoši uzlūkoja ... Bet nu viņš, atdabūjis iekšējo līdzsvaru, var godīgi atzīties, ka mīl tikai savu Marī ... Ortrude? jā, skaista viņa ir, pat ienaidnieks to nevar liegt... bet tomēr starp viņu un šo bezsirdīgo skaistuli tik daudz sveša, neradnieciska, pretīga, nesaplūstoša ... Nav tā kā pie Marīs, kur viņš sajūt klusu prieku par to vien, ka ir viņas tuvumā ... Nē, nē ... var būt droši ... šīs vācietes dēļ tas savu Marī neatstās ... pat ja tā viņu gribētu ...</p>
                 <p>Kad arī pārējie viesi bija aizgājuši, konsuls lūdza Fuchsingu uz savu kabinetu un pavēlēja arī viņiem kafeju nest turpu.</p>
                 <p>«Vai nevēlaties kādu cigāru?» viņš jautajā savam viesim. «Kuba? Mazo Havana? Vai varbūt Virdžiniju? ...»</p>
                 <p>«Pateicos ... vienalga ... visi tie baudāmi,» Fuchsings atbildēja un paņēma vienu ...</p>
                 <p>«Tāds dūmiņš pēc maltītes pie kafejas patiešām baudījums,» konsuls iepīpojis sacīja. «Tā! ... Gribētu ar jums parunāties tā kādu vārdiņu no sirds ...» </p>
                 <p>«Jūs mani ļoti pagodināt, konsula kungs . ..»</p>
                 <p>«Lūdzu, lūdzu, bez liekām ceremonijām,» konsuls vilka tālāk smaržīgo dūmu ... «Vispirms tā zēna dēļ. Man jāpateicas, ka esat paķēruši viņam zem padusēm, kad tas taisījās grimt! Caur to no viņa iznācis cilvēks ... Jūs zināt, kas viņš man ir? ... Tikpat kā miesīgs bērns! ...»</p>
                 <p>«Es zinu, konsula kungs.»</p>
                 <p>«Pateicos, ka no savas puses esat bijuši diskrēts un paglabājis to kā delikātu noslēpumu. Viņš, kā man rādās, atradis iekš jums vecāko brāli. Pateicos jums, Fuchsing kungs! ...»</p>
                 <p>Aizkustināts viņš tam spieda roku.</p>
                 <p>«Ne par ko, ne par ko, konsula kungs!» Fuchsings godināts attrauca. «Persi ir man labs biedris ...»</p>
                 <p>«Vai tā nav likteņa ironija, ka esmu nonācis ar viņu tādās attiecībās?! Vai tas nepierāda, ka apstākļi daždien stiprāki nekā personas? Ja būtu noticis tā, kā es gribēju, no viņa varēja iznākt vācietis kā mēs katrs. Bet nekā. Kā no neredzamas rokas viņš man atņemts, ievilkts latviešu lēģerī un ir viens no tiem visniknākiem ...»</p>
                 <p>«Jā, Persi par savu tautību ir gatavs atdod visu, ko jūs gribat ... savu mantu, savu dzīvību,» Fuchsings piebilda. «Priekš savas tautas viņš trīc un dreb ...»</p>
                 <p>«Tas jau ir tas muļķīgais! ... Un kādēļ tad viņš tā ... Vai jūs redzējāt viņu šodien ar Ortrudi? ... Vai nav viena un tā pati rasa?! Tikpat kā viens priekš otra radīti ... Kā veci pazīstami ... tikai, kur tas muļķīgais tautību jautājums, tur tūlīt matos. Ja viņš būtu vācietis, Ortrude viņā būtu iemīlējusies jau līdz ausīm ... atdotos viņam pilnīgi ar savu ceturtdaļmiljonu. Sakiet, vai tam zēnam nevarētu to laimi novēlēt?! Ko ar tādu kapitālu nevarētu iesākt! ...»</p>
                 <p>«Patiešam daudz!» Fuchsings domīgi piebilda.</p>
                 <p>«Mīļais Fuchsing, vai tad jūs nesaprotat, ko es domāju? Jums taču arī uz viņu kāds iespaids un svars ... Pie joda, vai tad mēs nevarētu tur piepalīdzēt!</p>
                 <pb/>
                 <p>Ja mēs liktu Persim pie sirds: «tev ir jātop par vācieti!» Iespējams tas taču viņam ir ... Ja mēs viņam liktu tā priekšā ... Ko?»</p>
                 <p>«Neticu!» Fuchsings nogrozīja galvu. «Cik es Persi pazīstu, tad viņš nāktu ar kontrā priekšlikumu: «palieciet par latvieti!»»</p>
                 <p>Kā no laivas izsviests, konsuls viņu pārsteigts uzlūkoja. «Muļķības! Tas pilnīgi izslēgts. Ko jūs gan domājat? ... Nē, nē ...» Un tad atkal pats kā domīgi pētīja iekš sevis ... «Mans dievs, man jau arī uznāk dažreiz tā kā liegas jūtas, kad iegādājos savu jaunību un savu dzimteni ... Kā mēs gājām pie darba un dziedājām ... kā sieviņas vērpa pie ratiņa un stāstīja pasakas. Tu mans dievs, kā tas viss ir aiztecējis! . . Bet šādai jūtelībai vairs nav vietas mūsu praktiskos laikos ... Mana dzīve jau tiktāl saistīta ar vietējo vācietību, ka atsacīties no tās būtu pašnāvība...» Kādu brīdi viņš Fuchsingu uzlūkoja. «Nu, tad jau man būtu jāatsakās no sava stāvokļa, no maniem iegūtiem sakarīem? Un kam tad lai es piebiedrotos? Vācu lieltirgoņu vietā varbūt tiem pāris latviešu siļķu tirgotājiem ... vai savam agrākam kučierim Kreilim? ... Nē jau! ... Palikšu tas, kas esmu ... Esmu bijis tālāk pasaulē un zinu to: «Ubi bene, ibi patria!»» (Kur man labi, tur mana tēvija!)</p>
                 <p>Fuchsings viņu domīgi uzlūkoja. «Tikpat neatraujami un cieti Persi turas atkal pie latvietības ...»</p>
                 <p>«Tad neko darīt. Nevar taču no mums prasīt neiespējamo. Ja mani grib pārvilkt jūsu pusē, tad ieskatu, ka man nav tiesība prasīt viņu pie mums ... Lai liktenis šo lietu rīko, kā viņš grib ... Bet jūs, Fuchsing, jūs es gan gribētu arī uz priekšu saistīt pie sava veikala ... Es ļoti nožēlotu, ka mums būtu jāšķiras ...»</p>
                 <p>Fuchsings mainīja vaigu krāsu un ieklepojās ... «Vai tas ir tas, ko Hartmanis piezīmēja?»</p>
                 <p>«Hartmanis pie manim nekrīt svarā, tas cilvēks ir ēzelis!» konsuls attrauca ... «Un tomēr jūsu biedrība un kustība, kas ar to sakarā, man dara rūpes. Man arvien vairāk zūd pārliecība, ka tā būtu sekla modes lieta ... tas ir kaut kas dziļāks, kas radīs mūsu pilsētā un provincē pavisam citādas attiecības nekā tās līdz šim ...»</p>
                 <p>«Aizspriedumi, konsula kungs,» Fuchsings iesmējās. «Mūsu biedrībai patiešām ļoti miermīlīgi kultūras mērķi ...»</p>
                 <p>«Jums tie var būt kādi būdami, bet tie ir jau apzīmēti ... Jūs esat vācu muižniecībai un luterāņu garīdzniecībai bīstami tādēļ, ka, uzstādamies par tautas vadoņiem, jūs konkurējat ar viņas līdzšinējiem vadoņiem. Cik man zināms, tad cīņa pret jums jau sākusies ... Muižniecība lūkos nostādīt jūsu biedrību par pastāvošās kārtības pretinieci un centīsies par to, lai viņu slēdz. Cik jūs spēsiet šos uzbrukumus atsist un attaisnoties, ir jautājums, bet var jau būt, ka krievu ierēdniecība jums neļaus grimt. Tomēr cīņa tādēļ nemitēsies, un arī mēs, Rīgas pilsoņi, tiksim tajā negribot ierauti ...»</p>
                 <p>«Jūs mani padarāt nemierīgu, konsula kungs! ...»</p>
                 <p>«Neko darīt! Šinī procesā lai neviens nedomā, ka tas varēs palikt bezpartejisks un pacelties pār visiem ... Vajadzēs atzīt krāsu, nostāties stingri vienā vai otrā pusē ... Un tādēļ arī jums no svara pārlikt, vai gribat peldēt labāk pa straumi nekā pret straumi! Jūs sava mūža lielo daļu esat bijis noteikts vācietis ... jums atteikties no Latviešu biedrības nenāktos grūti ...»</p>
                 <p>Fuchsinga vaigā parādījās atraidošs žests ... «To es nevaru savienot ar savu sirdsapziņu ... ar saviem idealiem. ..»</p>
                 <pb/>
                 <p>«Fuchsing kungs!» konsuls pārmetoši iesaucās ... «jūs taču esat tirgonis! ... Kā nu tā zilu acu dēļ var skriet ugunī par nezin kādiem ideāliem? ... Tur vajag citu motivu ...»</p>
                 <p>«Arī tādi man ir!» Fuchsings, ne drusku nedomājis, atbildēja. «Es paredzu, ka latvieši nākotnē ņems saimnieciskā ziņā pārsvaru. Rīgā pieaugs katrā ziņā, un katrs viņas turpmākais pieaugums nāks latviešiem par labu ...»</p>
                 <p>«No kam jūs to spriežat?» konsuls viņu pētījoši uzlūkoja.</p>
                 <p>«No tam, ka latvieši vēl nu tikai tagad sāk parādīties uz skatuves un sāk runāt līdzi kā saimniecisks faktors ...»</p>
                 <p>«Jā, jā, tikai vēl sāk, bet tiem jāiekaro tas, kas vāciešiem jau ir . ..»</p>
                 <p>«Bet pašlaik notiek liela saimnieciska pārvērtība. Sīknomnieki top par gruntniekiem un tiek pie turības un izglītības. Šī kompaktā masa, kas jau verdzības laikos spējusi septiņsimts gadus uzturēt latvietību, ja tā nāk vēl drusciņ pie elpas — pret viņu pazūd vācu lielgruntniecība. Tirdzniecībai būs jānostājas pavisam uz citiem pamatiem ... Jūs redzat, ka jau tagad vairs nevaram tā rīkoties ar mēru un cenu ...»</p>
                 <p>«Zināms, nav mums tas vairs, kas mums bijis ...»</p>
                 <p>«Turpmāk konkurenci vislabāk izturēs tas, kas apmierinās vislabāk majoritātes vajadzības un iegūs arī viņas simpātijas. Tur patriotisms un tautības atzīšana nešaubāmi no svara ... Tirdzniecība un rūpniecība pastāvīgi meklē jaunus tirgus ... Te mums tāds ir. Ja mēs piemērojamies šai uzplaukstošai zemkopju šķirai, tad katrs pieaugums, cik paceļas viņas dzīves mērs un turība, nāk mums par labu. Šo jautājumu ar Richardu Tomsonu esam smalki pārrunājuši ... Jūs taču viņu pazīstat ...»</p>
                 <p>«Richardu? Kā nē. Mēs tagad esam labi draugi,» konsuls atbildēja. «Bet piedodiet, pēc sava satvara viņš tikpat maz latvietis kā jūs ... Grūti pasakāms, cik ilgi jūs ar tiem latviešiem varēsiet iet kopā ...»</p>
                 <p>«Mēs iesim, jo vairāk mūs vienos abpusējas saimnieciskas intereses,» Fuchsings attrauca. «Mums jāpatur acīs latviešu gruntnieku šķira kā producētāja un piegādātāja un kā patērētāja un noņēmēja ... It sevišķi mums jāievēro techniskais progress zemkopībā ... Nepieciešami mums vajadzīgs kādu mākslas mēslu vai lauksaimniecības rīku fabriku. Ja mēs šo konjunktūru neizmantosim, to izmantos ārzemju kapitālisti ...»</p>
                 <p>Konsuls viņu lielām acīm uzlūkoja. «Jums ir skatiens, nevar liegt! Cienījams ikviens, kas prot likt vērā sava laika apstākļus. Es zinu: Richards seko šim jautājumam. Viņš ir gan liels teorētiķis, bet bīstos, ka ne tāds praktiķis. Par zemkopjiem viņš sajūsminājies tīri kā pārspīlēts fiziokrāts. Vecā parole: «Kad zemniekam nauda, tad ir visiem!» Pie tam viņš, man šķiet, ne visai labs saimniekotājs.»</p>
                 <p>«Viņš ir jau iesniedzis koncesiju uz kaulu miltu fabriku, un es būšu viņa klusais biedris ...»</p>
                 <p>«Aha, nu tad novēlu laimes!» konsuls tam sniedza roku. «Ģeniāls ķēriens, bet arī bīstams ... Kā tad jūs savu pasākumu finansēsat?» </p>
                 <p>«Ar mūsu maziem ietaupījumiem ...»</p>
                 <p>«Tas ir maz! Tāds pasākums nevar pastāvēt bez plaša kredita, vēl jo vairāk, kur jums būs jādod daudz uz kredita ... Neaizmirstiet, ka it visas vietējās kredītiestādes atronas vāciešu un pie tam vēl ultrā vāciešu rokās ... Tātad jūs domājat braukt zem latviešu flāgas? ...»</p>
                 <pb/>
                 <p>«Mūsu kalkulācija ir tik droša, ka, ja veikals cik necik iet, mēs pilnīgi tiekam cauri ar saviem līdzekļiem ...»</p>
                 <p>«Bet var rasties neparedzēti apstākļi. Pieņemsim, jums labi iet. Bet tas taisni pamudina konkurenci ko blakus dibināt un ar jums tirgū dalīties. To visu vajag paredzēt. Ievērojot visus šos apstākļus, man lieta negrib labi izklausīties. Ka jūsu pasākumam nākotne, to es nenoliedzu, bet jums vajag izturēt un pie tam vēl ilgu laiku ...»</p>
                 <p>«Vai tas kādreiz bijis citādi, konsula kungs! Kas cīnās par nākamību, nav mērojams ar tagadnes mērauklu. Viņam jāiet pa jauniem ceļiem. Ja tas tiek cauri, tad vēlāk saka: tas bija gudri! Ja ne — laižas dibenā ... Vai tad pirmā reiza ...»</p>
                 <p>«Ja tā skatās, tā ir cita lieta!» konsuls piebilda. «Jā, taisnība: kas neriskē, tas nevinnē ... Ja ar to rēķina un pats zin, ko grib, tad jau pret to nav ko teikt ne vārda ... Jūs tātad nu zināt savas konjunktūras, ja paliekat latviešu pusē ... Bet arī es ko biju nodomājis ... var būt, ka lieki vēl jums to teikt, taču jums būs to zināt. Ievērojot jūsu spējas un nopelnus, esmu ar mieru uzņemt jūs par biedri savā veikalā ... ar tik lielu dalību, cik paši vēlaties. Jūs mana veikala stāvokli pārzināt, tas, ko jums piedāvāju, nav tāda laimes loterija kā jūsu otrā konjunktūra, bet toties atkal kas solids un pilnīgi nodrošināts ...»</p>
                 <p>Fuchsingu tas tā pārsteidza un aizkustināja, ka viņš labu laiku bija kā mēms. «Šāds piedāvājums mani ļoti pagodina, konsula kungs! ... Nebiju pat iedrošinājies uz to domāt ...»</p>
                 <p>«Bet tikai ar minēto nosacījumu!» konsuls attrauca. «Man vajag garantijas, ka es ar savu veikalu nenostājos pretim augstai rātei un turīgām vācu aprindām. Bet tas nav izbēgams, tiklīdz mans veikala biedris piekops latviešu centienus. Un nostāties naidīgi pret tiem, kuri man dāvājuši savu uzticību, to es nevaru un negribu ...»</p>
                 <p>«Kādu garantiju jūs domājat?» Fuchsings nedroši iejautājās.</p>
                 <p>«Jums jāatsakās pilnīgi no Latviešu biedrības un jāapsolās būt stingram vācu lietas veicinātājam. Ar latviešiem jums nekā nedrīkst būt kopēja . ..»</p>
                 <p>Ilgu laiku iestājās dziļš klusums. «Pateicos, konsula kungs,» Fuchsings to beidzot pārtrauca, «ka jūs tik labi ar mani domājat, bet tas nekad nevarēs notikt ... Jo grūti paredzams, ka es saviem tagadējiem uzskatiem palikšu neuzticīgs ...»</p>
                 <p>«Tad varu to tikai nožēlot,» konsuls piebilda. «Mūsu attiecības tad paliek tās pašas ... bet var būt arī tā vēl lieta top zem apstākļiem par karstu ...»</p>
                 <p>«Es saprotu,» Fuchsings atbildēja. «Tādā gadījumā mums cits nekas neatliktu kā šķirties, cik grūti arī man tas nāktos . ..»</p>
                 <p>«Man arī tāpat, Fuchsing kungs ... No manis tas neatkarāsies, par to varat būt droši. Bez tam jau acumirklī mums tādas briesmas vēl nedraud ... Un ja jau, tad šķirsimies kā personīgi draugi. Cik jums pie jūsu pasākuma notes brīdī ar kredītu varēšu izpalīdzēt, to labprāt darīšu ... Mans dievs, ja pasaulē notiktu vienīgi tā, kā mēs vēlamies ...»</p>
                 <p>Pēc tam viņu pārtrauca vēl dažas acumirklīgas veikala lietas, tad Fuchsings atvadījās ...</p>
                 <p>Uz mājam ejot, viņš vēl pārdomāja to lietu ... Viņš šaubījās, vai konsuls viens ar savu ziņu viņam stādījis šādu priekšlikumu jeb vai aiz tā stāv citi ... Jeb vai viņš pavisam tā domāja vai tikai izgudrēm —? Bet Persi vietā ... viņš par sevi negalvotu ... tā traka laime! ... Un tad uz biedrību viņi tā nozvērējušies?! ... Nu tikai vajadzētu rīkoties tā, ka nav iemeslu ... rīkoties tikai tā ...</p>
                 <pb/>
             </div>
             <div type="chapter">
                 <head>Piecpadsmitā nodaļa</head>
                 <p>Jaunais biedrības nams bija dabūts zem jumta jau 1869. gada rudenī, un apakšējās telpās jau varēja iegriezties viesi, braucot atpakaļ no G. Merķeļa kapa. Bet māja bija vēl tikai pusgatavā stāvoklī, viss, tā sakot, vēl vēja vaļā ... Runas vīri un priekšniecība tādēļ lauzīja galvas, kā dabūt viņu gatavu. Rocība starp viņiem un vispār latviešiem bija ļoti maza un kreditu nekur nevarēja dabūt. Par savām kredītiestādēm latvieši toreiz vēl tikai sapņoja, un vācieši viņiem no savām neuzticēja ne kapeikas ... Atlika vienīgi tas, ko paši biedri varēja aizdot. Arī tie nebija nekādi turīgie, daži skolotāji ar nelielām algām, pāris advokātu, kuriem vēl nebija nekādas prakses, architekts, kuram nebija ko darīt, un liels pulks kalpotāju un darba cilvēku, kuri dzīvoja no rokas mutē. No visiem materiāli stiprākie bija ierēdņi, kas stāvēja pie vācu kungiem cietās algās, tad vēl vīnūžnieki un materialtirgotāji, bet tie ne katrreiz bija tie devīgākie. Bija jau arī vīri ar lielāku rocību, piemēram, Jēkabs Dombrovskis, bet tie bija ļoti reti, un viņu bagātība ļaužu mutē lieliski tika pārspīlēta ... Tātad gan varēja runāt par ideālismu, ja toreizējā latviešu sabiedrība Rīgā priekš sava nama varēja sadzīt 40.000 rbļ., jo tik daudz tas bija izmaksājis, kad nāca gatavs ...</p>
                 <p>Protams, ka nevarēja domāt par kādiem izgreznojumiem. Fasāde pastāvēja nepucēta veselus divdesmit trīs gadus un ar savu apaļo, vaļējo lodziņu ģēvelē atstāja visai nabadzīgu iespaidu. Nabaga vīrs sedzas, kā viņš var! Tikai pie divdesmit piecu gadu jubilejas tā tika nopucēta un vēl drusciņ vēlāk, izpildot drošības prasījumus par rezerves trepēm, dabūja priekšā nelielu balkonu. Šī vecā māja, kas 1908. gadā aizgāja ar uguni, nebija vis tāda jau no paša sākuma uzbūvēta, bet bija, tā sakot, empiriski attīstījusēs ... viņas iekšiene daudzkārt grozīta un pārbūvēta. Pašā sākumā zāle bija īsa un nedabīgi plata, ar skatuvi vienos sānos, Aleksandera ģimnāzijas (kuras vēl nebija) pusē, un galeriju otros sānos, taisni tai pretim. Skatuves galā apakšā bija šauras durvtiņas, pa kurām knapi varēja iesprausties apakšējās telpās, un otras lielas durvis tur, kur pēdējā laikā bija vārti ... Lai nu gan ar sāpēm, tomēr gatavu biedrība savu mājas iekšpusi dabūja, tā ka 19. februārī 1870. gadā tā varēja nosvinēt gada svētkus pate savā miteklī.</p>
                 <p>Šo nama atklāšanu tad nu gribēja pēc iespējas spoži svinēt, teatri un balli, pa priekšu ar goda mielastu. To viņas vadoņi gribēja izlietot politiski. Mēs jau zinām, ka caur jauno Aleksandera skolu (kura gan vēl līdz šai dienai nav nodibināta) un caur demonstratīviem izbraukumiem uz Katlakalnu Latviešu biedrība bija lielā mērā uzbudinājuse baltiešu priviliģētās aprindas. Tās šos savā ziņā vienkāršos faktus iztulkoja politiski. Latviešu vadoņiem nu attiecās uz to — rādīt, ka Latviešu biedrībai nav nekāda naida, ko viņi gaiši pierāda ar to, ka ielūdz vāciešus un muižniekus pie sevis viesos. Gadījiens te bija ļoti izdevīgs. Fridrichs Veinbergs jau toreiz bija liels politiķis un viņam pie runas vīriem liels iespaids. Nolēma bez Vidzemes gubernatora, muižnieku priekšnieka un superintendentes ielūgt arī Kurzemes gubernatoru fon Lilienfeldu un Kurzemes muižnieku maršalu f. d. Reki. To tādēļ, ka Rīgas Latviešu biedrība stāvēja un gribēja stāties vēl dzīvākā sakarā ar Kurzemes latviešiem, un tad arī, lai šie lielikungi redz, ka biedrība nemaz tik ļauna nav. Šo priekšlikumu sirsnīgi aizstāvēja Fuchsings un arī Pēteris, kuram draugs bija atstāstījis savu sarunu ar konsulu. Latviešiem vajadzētu būt smalkiem un saticīgiem, lai atņemtu vāciem ikkatru iemeslu viņiem uzbrukt...</p>
                 <p>Svētki izdevās ļoti spoži. Kungi bija ne vien lūgti, bet arī nākuši. Vai aiz draudzīgas piekrišanas vai ziņkārības, vai pat lai ieskatītos ienaidnieku lēģerī, kas to lai zin?! Bija ieradušies arī visu Rīgas vācu biedrību delegāti, bija ieradies Latviešu Draugu biedrības priekšnieks Augusts Bīlenšteins. Sevišķi šī biedrība slēpa savā sirdī pret jauno latviešu biedrību slepenu naidu un skaudību. Līdz tam viņa šķitās būt latviešu kulturelās attīstības vadons, — te nāca kāda cita un draudēja viņu pie malas nobīdīt. Jau tagad, uz šiem nama atklāšanas svētkiem, daži kurzemnieki ar Švitenes Kukšu krodzenieku Karl Sprinku priekšgalā bija pagājuši garām savai draugu biedrībai, salasījuši kādus 140 rubļus naudas un piesūtīja tos Rīgas Latviešu biedrībai kā «mīlestības dāvanu». S. savā vēstulē, starp citu, rakstīja: «Īpaši arī atzīstu es to par lielu labumu, ka priekš mums, latviešiem, tāda biedrība ir cēlusies, kas mūžam augstā vērtē un cienīšanā priekš mums un mūsu pēcnākamiem pastāvēs ...»</p>
                 <p>Draugu biedrība paredzēja, ka te viņai būs bīstama konkurente, un sīksti viņa turējās savās pozīcijās. Vēl tanī pašā gadā tā sarīkoja Dobelē dziedāšanas svētkus, kas tomēr nevarēja aizsniegt to apmēru, ko vēlāk latviešu centrā no Rīgas Latviešu biedrības sarīkotie dziedamie svētki. Bez tam arī Draugu biedrība nopietni vien sprieda par pagastu banku dibināšanu, bet tauta jau dziedāja no Lapas Mārtiņa sacerētās asās parodijas par «baznīckungiem» un «melnsvārčiem», kuri kāri uz «rubuļiem» un «cāļiem», grib, lai tos viņiem pienes muižā un tiem vēl roku bučo, bez tam vēl brauc apkārt māju no mājas linodami ... Tādēļ nekas no mācītāju biedrības projektiem vairs nevarēja iznākt. Lai viņa arī būtu labi domājuse, tautas progresivākā un radikālākā daļa lūkojās uz viņu ar neuzticību, un konservatīvai daļai, kuri ara ar veciem tēvu arkliem, tiem arī tādu banku nevajadzēja. Varēja sacīt, ka, ja Draugu biedrībai nebūtu stājusēs ceļā latviešu tautiskā atmoda un Rīgas Latviešu biedrība, tā droši vien latviešu garīgā un saimnieciskā dzīvē būtu spēlējuse svarīgu lomu. Ir tādēļ viegli saprotams, ka A. Bīlenšteinam, kad Kaspars Biezbārzdis svētkos turēja uz viņu runu un viņu cildināja, nebija nekāds lāga prāts uz Latviešu biedrību. Viņš neuzsauca vis tai laimes, kā to varēja sagaidīt, bet «pacēla savu glāzi» uz tiem trim latviešu laikrakstiem, kas toreiz pastāvēja, proti: «Latviešu Avīzēm», «Mājas Viesim» un «Baltijas Vēstnesim» ...</p>
                 <p>Turpretim Kurzemes gubernators novēlēja laimes latviešu tautai un pie tam vēl latviešu valodā. Kurzemes muižnieku priekšnieks f. d. Reke turēja pat garāku runu latviešu valodā, cildinādams pašu Rīgas Latviešu biedrību, «kura, viņu ielūgdama, gribot ar to pierādīt, ka tā ar citām aprindām zemē grib mierā dzīvot».</p>
                 <p>Latviešu biedrības politiķi nebija maldījušies. Iespaids, kādu nama iesvētīšana atstāja uz vācu aprindām un muižniecību, bija ļoti labs, vismaz tā likās ... Lieliski biedrība pie viņiem bija atjaunojuse savu kreditu un būtu varējuse tīri gozēties miera saulītē, ja nebūtu radušies atkal jauni nemiera garī ... Gudram gudra nelaime! Par šo brāļošanos ar vāciešiem jutās savā sirdī ievainots pareizticīgo latviešu elements pašā biedrībā. Biedrības sekretārs tobrīd bija pareizticīgais ģimnāzijas skolotājs Krauklis un runas vīros pat garīgā semināra inspektors Drekslers. Tie atrāvās ne vien no darbības biedrībā, bet drīzi vien arī galvas pilsētas presē, toreiz vislielākā un izplatītākā krievu avīzē «Голос»  parādījās naidīgas atsauksmes pret Latviešu biedrību, kura piekopjot separātismu. Varēja redzēt, ka tie raksti bija cēlušies no pašu ļaudīm. Viņi vainoja biedrību, ka pie iesvētīšanas bijuse reprezentēta gan luterāņu, bet nevis augstākā pareizticīgo</p>
                 <pb/>
                 <p>garīdzniecība. «Baltijas Vēstnesis», polemizēdams ar šiem rakstiem, gan pārmeta, kādēļ tad viņu darīnātāji neesot savu balsi pacēluši par to iepriekš, biedrības sēdēs, kad par to ticis spriests. Viņi tad lēmumu mierīgi pieņēmuši. Viss tas pareizticīgo opozīciju neveda pie citas pārliecības. Nākošā gadā Krauklis un Drekslers gluži atrāvās no biedrības, un arī Biezbārzdis lielu laiku palika nost. Šī bija pirmā plaisa starp Rīgas Latviešu biedrību un latviešu pareizticīgo elementu (Debesbraukšanas draudzi), kurš tad allaž pret viņu nostājās opozīcijā un grupējās ap vēlāko Rīgas Latviešu Amatnieku palīdzības biedrību.</p>
                 <p>Nu, protams, ka Pēteris gan arī dzīvi interesējās par visu, kas tika runāts svētku aktā un goda mielastā, lielā mērā iesila par Dinsberga Ernsta un Kaudzītes Matīsa' dzejoļiem, kuri tika nolasīti, un arī teatra izrādē viņam bija ko izsmieties. Bet vēl jo daudz lielākā mērā viņa interese, kā jau visiem citiem jaunajiem, bija saistīta pie balles un dejas. Un Pēterim jo sevišķi.</p>
                 <p>Pirmkārt, viņš bija ievēlēts par dejas priekšnieku un tātad pirmais vīrs visā ballē. Kādas dejas viņš izrauga, tādas vajag diet, kad viņš liek, muzikantiem vajag sākt un beigt ... Padod tikai zīmi un: «trach, trach» iet vaļā ... Simtiem pāru dejotāju kust un mudž kā uz kāda ģenerāļa pavēli ... Nobeidzas kāda tūre, dod viņš atkal zīmi un: «miers!» Muzika apklust acumirklī... skaņas noraustās vien. Un jaunavas viena ar otru sačukstas: «kas tad ir tas jaunais cilvēks ar melnām ūsiņām un zilo lentu pie krūtīm? ...» «Tas ir tas «tancforštēeris», Krauklīšu Pēteris ...» Daža laba acs šķelmīgi, daža ar ilgām uz viņu nolūkojās, aizmirsdama pat savu kavalieri, kas tai pie sāniem ... Apzinīgi viņš izgāž savas baltās krūtis un iespiež roku frakai sānos ... no daudziem apskausts, bet no daudzām apbrīnots un iekārots ...</p>
                 <p>Un otrkārt, balle viņam vēl jo patīkamāka viņa Marīs dēļ. Viņa jau ilgi iepriekš uz to bija rīkojusēs, un, kad tā ieradās un Pēteris to tad viņas «štātē» ieraudzīja, viņš palika mēms! Dzeltena zīda kleita ar lielu šlepi uz turnira (krinolines bija jau atmestas), kad gāja, čaukstēja vien, ausīs mirdzoši auskarī, uz rokas zelta aproce un pirksti pilni riņķu, mati augstā cekulā, vilstošas acis un burvīgs smaids! ... Pēterim sirds kaita vien! ... Viņa vairs nebija knīpa, bet pilnīgi izbrieduse meita, no ziedoņa lēnā mīlīguma pārgājuse karstās vasaras tveicē ... Un cik eleganta un cēla viņas izvešanās — jo vai tad nu velti bija mācījusēs tos gadus pie Tīdemaņa kundzes! ... Smalka, pastāvīgi kautri smaidīdama ... atturīga, bet sievietes kairumu dvesdama iz ikkatras drēbju vīlītes ... Jo vairāk viņš uz to skatās, jo vairāk sirds viņam uz tās iedegas ... Viņš tajā iemīlējies — — līdz ausīm, tas būtu sacīts par maz — aiz mīlestības viņš to varētu vai apēst ...</p>
                 <p>Viņa mīlestība tik liela, ka viņš nevar pat paciest, ka arī cits kāds tai pieduras ... Viņš vienīgais gribētu turēt viņu savās rokās, ar viņu dejot un šūpot visu mūžu ... Bet šodien viņam maz tas lemts. Amata pienākums viņu no tam lielā mērā kavēja, un arī viņa pate, lai gan pret viņu maiga, tomēr tāda pavēsa ...</p>
                 <p>Vai tad māte viņai mazum kaluse galvā: «Tu pret viņu pārāk mīksta un padevīga, tādēļ viņš tev liek gaidīt un gaidīt! Bet vienreiz vajag noņemt īsi. Ja viņš netaisa beigas, tad taisi tu beigas ar viņu ... Ak tu mūžs, ir jau citi cilvēki
                 arī vēl ...»</p>
                 <p>Tas viens. Bet viņa bija arī lasījuse kādu romānu, ļoti saistošu, un tur iepazinusēs drusciņ ar tiem koķetēšanas mākslas likumiem ... Vīrietim nebūs izrādīt, ka esi viņā iemīlējusēs. Taisni otrādi. Jārāda, ka viņš tev gan nav vienaldzīgs, ir patīkams, bet nevarī viņu mīlēt ... Tad viņš ir uguns un liesmas, un nekādi</p>
                 <pb/>
                 <p>šķērsli viņu vairs nevar aizkavēt iemīļoto sievieti, cik ātri vien iespējams, iegūt par savu ...</p>
                 <p>Šo eksperimentu viņa nu izmēģināja pie sava Pētera. Kad dejojot viņš tai lūkoja mīļi ieskatīties acīs, tad viņa tās nodūra un slēpa ... kad gribēja viņu pie tam vēl jo ciešāki piespiest pie savām krūtīm, tā turējās it kā pretim un ar savām rokām izdarīja it kā pretspiedienu. Ar vārdu sakot, Pētera vienkāršais, vaļsirdīgais Marīs bija pārvērties par noslēpumu. Un, kad viņš uztraucās savā laimes apziņā tiktāl, ka viņu pievilka cieti pie sevis, tad viņa apstājās dejot un no viņa atsvabinājās. «Pateicos ļoti!» viņa maigā balsī sacīja ... «Esmu nokususe ...»</p>
                 <p>Viņš tad, kā no laivas izmests, to rūpīgi uzlūkoja. «Tik ātri?! ... Vai nejūties vesela? ... Vai nevēlies kādu atspirdzinājumu? ...»</p>
                 <p>Marīs vēlīgi pasmaidīja. «Pateicos ... ne ... Kādēļ tad tu par mani tā rūpējies? ...»</p>
                 <p>Šis jautājums viņam izlikās tāds svešāds ... «Kādēļ? Nu, tāpat ... Mēs taču — — jeb vai tu varbūt kādā ziņā uz mani ļaunojies? ...»</p>
                 <p>«Nē, nepavisam!» viņa uztaisīja atkal citādas acis ... «Kāda tiesība tad man uz tevi ļaunoties? ...»</p>
                 <p>«Kāda tiesība?» viņš to kaislīgi uzlūkoja ... «Bet Marī —?» Cieti viņš spieda tās roku ...</p>
                 <p>«Au!» tā izsaucās, imitēdama sāpes un roku no viņa atraudama. Viņi bija nogājuši jau pie citiem. Tur bija Mikumu un Kreiļu familijas: Mikumu Kārlis spožās ģimnāzistu kņopēs, Grietele ar savu vīru Mārci, Edelberts ar zeltainiem, krūzotiem matiem, zilām acīm un melniem samta svārkiem, visi pazīstami. Bet, kas viņam nepatika, bija tas, ka tas Starpingks te atkal plātījās, ņēmās ar Mikumieti un Kreilieni, ka skan vien. Vajagot apakšā ieņemt kādu galdu, kur visiem piesēst. «Štrunt! kur to naudu liks,» tas činkstināja pa savu bikšu kabatu ... «Cūkas viņu neēd, un radiem pašiem diezgan.» </p>
                 <p>Pēterim tas nu būtu bijis vienaldzīgi, tikai viņam sāpīgi sirdī iedūrās tas, ka arī Marīs smaidīdams klausījās uz šīm muļķībām kā uz kādu svētu nopietnību, bet, ko viņš sacīja, to nemaz nedzirdēja ...</p>
                 <p>Viņš sapīka, bet smiedamies griezās turpat blakus pie Mārča sievas Grieteles: «Vai neizlaidīsim kādu riksi? ...»</p>
                 <p>«Un kā vēl?!» tā pārgalvīgi attrauca, uz visu ko gatava. «Vēl jau kājas nebūs aizmirsušas ...»</p>
                 <p>Visi sirsnīgi noskatījās, kā viņi aizlidoja, it sevišķi Mārcis. Tas nepavisam nebija greizsirdīgs, bet priecājās, ka draugs tā ievēro viņa sievu, un viņa tik ļoti gribēja dejot ...</p>
                 <p>Grietele jau atkal gribēja izgriezt pēc visiem likumiem un, tikpat kā uz drātīm vērta, rūpīgi uzmanīja takti, un skaitīja soļus ... Tomēr viņai vēl atlika laika viņam uzprasīt: «Kas tad ir, Krauklīt kungs, ka jūs liekat tam Marīm tik ilgi gaidīt? Jūs tikai krājat to naudu un par sievu nemaz nedomājat ...»</p>
                 <p>Viņš dziļi piesarka, dzirdot Marīs vārdu ... Bet kā lai nu viņš tai teic taisnību, atsmējās tik: «Uja, jauna meitene ... nevar drusku pagaidīt ...»</p>
                 <p>«Zināms, izbēgt jau viņai neizbēgsat,» Grietele gudri noteica ... Bet savu sarunu tā vēlāk uz siltām pēdām steidzās atstāstīt Marīm, kas Pētera lietu vis nelaboja. Ja Marīs būtu zinājuse, ka viņš pavisam citādi domāja ...  Pie sevis viņš nu cieti noņēmies, ka nu nevienu stundu vairs ilgāk negaidīs ... Viņš pat nesaprata, ka bija varējis tik ilgi gaidīt... Sāka jau mocīt greizsirdība un nemiers, ka tikai kāds Marī viņam nenokampj ... Lai tikai paiet tie biedrības svētki un atkrīt ta lielā krāme no kakla ... tad, mana Marīt, mes citādi parunāsim ... </p>
                 <pb/>
                 <p>Bet šodien jau pie gadījuma viņš tai ausīs iečukstēs, ka viņu mīl tik ļoti ... nevar ilgāk vairs ... un laupīs viņai skūpstus, karstus skūpstus ... Tikai tas Starpingks, tas tur maisījās kā tāds ērms! ...</p>
                 <p>Atlaidis savu dejotāju, viņš steidzās izpildīt savus dienesta pienākumus un skaļā balsī nosauca: «Lūdzu kungus un dāmas piedalīties uz vienu vispārēju foršpīli!» (franksezi). Tas radīja dzīvu kustību jauno ļaužu barā ... Kavalieri sarunāja viens otru par savu «vis a vis» un angažēja savas dāmas.</p>
                 <p>Viņš pats steidzās uzaicināt savu Marī, bet viņa tam par lielu pārsteigumu atbildēja, ka šoreiz nedejošot ...</p>
                 <p>«Kādēļ nē?! Man pretinieks jau sarunāts...» Tas viņam patiešam ķeras pie dūšas ...</p>
                 <p>«Nu, tāpat ... gribu noskatīties ... Dabūsi jau citu dejotāju ...» </p>
                 <p>«Vai tu to vēlies?!» viņš izaicinoši iesaucās, viņu cieši uzlūkodams ... </p>
                 <p>Bet viņa atkal nerādīja acu un koķeti iesmējās. «Kā bērns?! ... Kas man tur ko velēties vai nevēlēties ...»</p>
                 <p>Tas viņu patiešām ievainoja ... Viņš kodīja lūpas un valdījās apslēpt savu iekšējo nemieru ... Uz viņa zīmi orķestris nospēlēja priekšspēli, un pāri steidzīgi ieņēma norunātās vietas. Bet vēl viens otru meklējās un sarunājās ... Viņš to visu noskatījās nedzīvi, kā bez kādas intereses ... Tā nebija laba atbilde no Marīs puses ... Likās, bija jau nostājušies visi. Citi jau sāka nepacietīgi plaukšķināt, un viņš deva zīmi iesākt ... Uz viņa mājienu arī muzika gāja vaļā, un, viņas skaņām atskanot, pāri vijās vieni caur otriem tikpat kā skudru pūznī.</p>
                 <p>Ar gandarījumu viņš pārskatīja dejas zāli kā dažkārt ģenerālis kaujas lauku. Vai visi ietura kārtību un pieturas pie jau pieņemtiem dejas likumiem. Protams, ka viņš pie tam ieraudzīja arī ļoti daudzus pazīstamus vaigus.</p>
                 <p>Tur Andrejs, tagad padrečiks koku fabrikā, dejoja ar Līschenu. Krūtis izgāzuse un turniru atstiepuse, viņa milzīgi amizējās ... Smaidīja vienā smaidīšanā, kad Andrejs šai ko teica, un reizēm pat viņam iesita ar savu milzīgo vēdekli. Pēteris pie sevis pavīpsnāja. Ko viņš tur runāja, to viņš it labi varēja iedomāties. No tās reizes, kamēr Mārcim bija gājis tik labi ar sievu, arī Andrejs par precēšanos vien runāja un taisni sacīja, ka šis nākšot uz balli, lai varētu sev izraudzīt līgavu. Un viņš jau droši zināja, ka kāda viņu tur gaidīs. Ar Līschenu viņš tātad jau bija uzsācis agrāki, zinādams smalki, ka, pie konsuliem dzīvodama un pie tam vēl visu uz tirgu iepirkdama, tā iekrājuse labu grasi. Viņš pat bija redzējis tās «spārkases» grāmatiņu ... Un tas nenāk mīlestībai par sliktu, drīzāk to vairo un paveicina drīzu apprecēšanos ... Tālāk Pēteris manīja arī Matildi, kura dejoja ar Didži, tagad štaueru. Tiem gan, cik varēja redzēt, nebija vienam pret otru tuvākas intereses, tos vienkārši nejaušs gadījiens savedis kopā. Viņam vajadzēja dejotājas, un viņa arī negribēja palikt sēžot. Bez tam arī Didžis ar dāmām maz ko mācēja runāt ... tur Andrejam pavisam cits akots! ... Bet likās, ka viņš sarakstās ar Kreiļu radenieci Lavizi uz laukiem. Tādēļ Matildei acis gāja uz visām pusēm tikpat kā dzirksteles, un pāris karstu un kvēlojošu staru ķēra arī Pēteri, it sevišķi tad, kad tas skatījās uz citu pusi ... Kā rādījās, tad priekš viņas te nebija nekas..</p>
                 <p>Daži nokavējušies pāri meklē savus pretiniekus, daži atsevišķi dejotāji vēl mēģina sarunāties un stāties rindās ... Bet vēl trūkst vienam otra ... Kad pirmā tūre nobeigta un iestājas starpbrīdis, kāds jauns cilvēks piesteidzās Pēterim un viņu lauzītā valodā uzrunāja:</p>
                 <p>«Tancforštēera kungs, ā, vai man nevarat man dot kādu, kas pretim danco? ...»</p>
                 <pb/>
                 <p>«Nezinu neviena! ... Man pašam nav dejotājas.» </p>
                 <p>«Skāde! ... Tik feina muzika ...»</p>
                 <p>Pēteris ciešāki ieskatījās viņa seja. «Ar ko man tas gods? ... Vai mēs neesam kur jau redzējušies?»</p>
                 <p>Svešais bija ģērbies pēc jaunākās modes, glīti un gludi frizēts un iznesās pa pusei kā gigerlis ... Žigli izvilcis glītu, zeltītu etviju, tas no tās izņēma vizītkarti un pasniedza to Pēterim. Uz tās stāvēja: «Jozef Brozunoffski».</p>
                 <p>Pēteris viņam ieskatījās vēl ciešāki sejā. «Jozi ... vai tu — jūs mani vairs neatceraties ...»</p>
                 <p>Svešais cilvēks sāka sarkt ... varēja redzēt, ka viņš atminas gan, bet negrib atzīties ...</p>
                 <p>«Pēteris! Pirmoreiz uz Rīgu nākdams, iebraucu ar jums, leišiem, kopā. Labību, atceraties, kur izbērām pie Baltā Auna ... kungu kāpostus vēl strēbām ...»</p>
                 <p>«Ach jā, jā!» jaunais cilvēks, kas nebija nekas cits kā Jozis, atcerējās ... «Tad jūs, kungs, tas Pēteris, kas toreiz . ..»</p>
                 <p>«Jā ... redz, kāda nejauša sastapšanās ... Jūs Rīgā tagad dzīvojat? ...»</p>
                 <p>«Jā, ašmu fotogrāfs ... Šauļos izmācījos, tad atnācu uz Rīgu ... Man ir laba vieta ...»</p>
                 <p>«Paldies dievam! Bet kā tad citādi sviežas? ... Kā jums, leišiem, vispār iet? ...»</p>
                 <p>Jozis piesarka līdz ausīm un palika pavisam tāds ērmots. «Es neešmu vairs leitis ... esmu polis ... Mani vairs nešauc Brožunas, bet Brozunoffski.»</p>
                 <p>«Kā?!» Pēteris viņu neizprazdams uzlūkoja... «Agrāk jūs taču bijāt leitis ...»</p>
                 <p>«Agrāk jā ... bet leiši prasti un glupi, man viņi netīk!»</p>
                 <p>«Bet viņiem ir pagātne, jums, leišiem ... kāda dižena pagātne, Brozunofski kungs!» Pēteris iesaucās. «Ierunājieties ar mūs' Biezbārzdi, Veinberģi vai Varaidošu Zanderu. Kādi jums, leišiem, bijuši vadoņi un kunigaikšti! Mintauts, Jagails, Vitauts, Oļģerts, Ķeistuts ... Kas tie par kareivjiem! ...»</p>
                 <p>Jozis klausījās, bet, kā rādījās, no visa tā nekā nesaprata. Viņa iekšējā izglītība nebija nekādā samērā ar ārieni ...</p>
                 <p>«Man jāsaka, ka es par leišiem esmu bijis ļoti maldīgās domās,» Pēteris turpināja. «Spriežot pēc tā, kādi viņi tagad, nevar domāt, ka tie agrāk bijuse tāda varonīga tauta ... Visi dievi, visi vēsturiskie varoņi, visa mūsu mitoloģija, tā mums no leišiem ... Romnove atradusēs Prūšos, kas arī bijuse tādi pat leiši. Krīvs un vaidelaiši, Līgo un Kaunis un visi citi ... Jo mums pašiem nav nekādas slavenas vēstures. Septiņsimts gadus esam smakuši verdzībā ... Priekš tam mums gan bijuši savi varoņi, kā Viesturis, Indulis un vēl kādi, bet teiksmaini un mīklaini, ka droši par viņiem nekā nevaram sacīt. Bet jums, leišiem, visi droši vēsturiski senči ... Parunājiet ar Biezbārzdi, dzirdēsat! Tikai tas ir, ka leiši un mēs, latvieši, esam viens ... Jūs, leiši, tas vecākais zars, mēs, latvieši, tas jaunākais ...»</p>
                 <p>Publika atkal izrādīja nepacietību, ka netiek dota zīme uzsākt, kādēļ Pēterim bija tas jādara. Un arī Jozefam Brožunofskim, poļu panam, nepatika ne šīs atmiņas, ne radniecība, ne arī viņam patika par leiti būt! ... Kaut ko stomīdamies, tas atvainojās un piesarcis aizgāja, laikam ar iemeslu, ka grib piedalīties vēl pie dejas ...</p>
                 <p>Pēteris tātad palika atkal viens un domīgi nolūkojās ļaudīs ... «Tātad ir ne vien kaunīgi latvieši, bet arī kaunīgi leiši,» viņš nodomāja ... Bet kas tas? Vai tā nebija Marīs, kas tur zāles otrā galā —? Marīs, jā ... Un ar Starpingku ... </p>
                 <pb/>
                 <p>Kurmingku vis a vis ... «Žvīks!» viņam pārskrēja pār kauliem. Kā viņa tā?! Un cik laipna un lipīga ... Nevar būt, viņa tikai ar to jokojas ... melo ... Starpingks griežas, ka vai zelta križuļi uz baltā vēdera pa gaisu iet ... nē, nē ... viņa to muļķo ... Bet triec abi, tīri kā viņiem būtu kāds tuvāks sakars ... sačukstas ... tad sirsnīgi nosmejas ... it kā tas būtu no dieva tiesas! ... Pēterim vaigi sāka kaist ... it kā pienaglots viņš lūkojas uz turieni un kodī lūpas ... Bet viņa uz to pusi nepaskatās ... Nē, tas taču par traku!</p>
                 <p>Kad deja bija nobeigusēs, viņa dodas sava kavaliera vadībā lejā restoracijas telpās, kur Starpingks jau piesaucis pilnu galdu un citi jau uz viņu gaida ... Pēteris gan negrib ierādīt, bet viņam tomēr rūp redzēt, kas tad tur īsti ir, un tādēļ arī viņš nokāpj lejā ... Kā kārtībniekam viņam vispār jālūko uz kārtību, tas skatās vispārīgi un neliekas viņu galdu redzam, bet tomēr redz smalki visu, kas tur notiek. Te Mikums viņu jau notālēm pamanīja un iesaucās: «Ē Krauklīt Pēter, ē znot, panāc šurp! Mums ir alus, mums ir šņabis, mums ir vīns ...»</p>
                 <p>Bet viņa pate tam piegrūž pie sāniem, un tas arī apklust, bet platu muti neizprazdams uzlūko savu sievu un pārējo apkārtni ... Nu arī viņam ataust gaismiņa, kādēļ Starpingks tik dūšīgi sauc.</p>
                 <p>Pēteris, kā jau teikts, to visu neliekas ne redzam, bet sirds iekšā viņam dauzās kā traka! Labi! ... Labi! ... Ja viņa tā, viņš arī var citādi! ...</p>
                 <p>Kā virpulis viņš apgriezās uz papēdi riņķī un devās no šejienes prom, pa trepēm augšā ...</p>
                 <p>Te nejauši viņam kāda sieviete aizskāra roku. «Brālēn ... jums vajag man palīdzēt, mani aizsargāt ...» tā drebēja ...</p>
                 <p>«Ortrude!» viņš pārsteigts iesaucās. «Kā jūs še — attikāt?! Tas pavisam dīvaini ...»</p>
                 <p>Balss viņam tāda skarba un cieta, it kā viņš būtu ļoti ļauns ... Ortrude jau nevarēja iedomāties, kādēļ viņam tā tāda ... un ka viņš nāvīgi sirdī ķerts kādas citas dēļ ...</p>
                 <p>«Atvainojiet, papa un mamma nav mājās,» viņa piesarkuse iesāka ... «es gribēju mazus piedzīvojumus ... atnācu Līschenai līdzi ... Tas bija gaužām muļķīgi no manis, vai ne? ... Bet es gribēju redzēt, kādi tie latvieši ir ... Ļoti pieklājīgi cilvēki, ha, ha, vāciski vien vairāk runā ... Tikai viens kungs, tas ir ļoti uzmācīgs un nepieklājīgs, tas man staigā pakaļ un mani vajā ... Viņš pastāv uz to, ka man vajag dzert ar viņu šampanieti ...»</p>
                 <p>«Tas nebija labi, Ortrudes jaunkundze ... Pavisam bez papa un mammas ziņas! ... Tas jūsu šķirai nepieklājas.»</p>
                 <p>Īstenībā jau viņš viņas nostāstu pa ausu galiem vien dzirdēja, jo viņam priekš acīm vienmēr stāvēja Marīs, uz kuru bija zīmēti šie skarbie vārdi ...</p>
                 <p>«Jā, jā, es jau atronu, ka tas bija muļķīgi,» viņa notriekta sacīja, un lūpas vēlās uz raudām. «Bet, brālēn, jūs taču neko nesacīsat manam papum un mammai?» viņa glaimi lūdzās ... «Lūdzu, lūdzu ...»</p>
                 <p>Pēteris beidzot atjēdzās. Jā, par ko tad viņš uz tās izrādīja tik lielu skarbumu? ... Viņam var būt tikai patīkami, ka viņa te, jo Marīm tagad būs redzēt, ka arī viņš nav zemē metams ... Fuchsings viņam nebija slēpis savu sarunu ar konsulu un lielo laimi, kas viņam būtu varējusi uzsmaidīt ... Toreiz viņš par to tikai pasmējās, tik ļoti viņš bija priekš Marīs — bet viņa — tagad viņa ...</p>
                 <p>«Piedodiet man tikai šo reiziņu ... nekad vairs tādu muļķību nedarīšu,»</p>
                 <pb/>
                 <p>Ortrude lūdzas, kad viņš klusēja ... «Nenododiet mani, brālēn, es labošos... Vai jūs dusmojaties uz mani ...»</p>
                 <p>«O, it nebūt!» viņš beidzot smiedamies iesaucās... «Nav jau galu galā nemaz tik briesmīgi ... Mēs taču norunājām, ka jūs ieradīsaties Latviešu biedrībā un es jūs vedīšu uz pirmo deju ...»</p>
                 <p>Viņa gan atvieglota uzelpoja, bet saduga par šo morālisko pliķi ... Viņa jau nebija nākuse atklāti un tieši, bet gribējuse iešmugulēties pa sāņu durvtiņām ... Atklāti viņa kaunētos to darīt ...</p>
                 <p>«Pateicos jums, brālēn ... es vairāk tādas muļķības nedarīšu,» viņa spieda tam roku.</p>
                 <p>«Tur nav nekādas muļķības, mēs, latvieši, jūtamies pagodināti, ka esat pie mums ieradušies,» Pēteris attrauca ... «Tagad lūdzu jūs uz nākošo deju ...»</p>
                 <p>«Labprāt, bet esmu jau pieteikuse šim uzmācīgam cilvēkam,» Ortrude attrauca. «Viņa uzvešanās tomēr nav panesama ...»</p>
                 <p>«Lūdzu, par to nebīstieties ... Še mēs esam tie noteicēji ... Patlaban pēc rindu kārtības ir valsis ... Lūdzu.»</p>
                 <p>Tas deva muzikantiem zīmi, un drīzi vien zālē atskanēja līgojošas valša skaņas ... Pirmais pāris, kas lidoja, bija Pēteris un Ortrude, aiz viņiem citi ... arvien vairāk un vairāk ... Un viena daļa ļaužu ar labpatiku uz viņiem noraudzījās ... Arī Marīs un draudzenes no sava stūra viņiem vērīgi sekoja un Marīs arvien ar pieaugošu interesi ...</p>
                 <p>Vēl jo nemierīgāka Marīs palika, kad viņš pēc dejas ar svešo skaistuli zem rokas promenēja pa zāli un, ja viņa nemaldījās, tad runāja pat pa vāciski. Nē, nē, viņai vajadzēja to lietu tuvāk izzināt ... Arī viņa ar savām draudzenēm un Kreiļa Edelbertu, un savu brāli Kārli promenēja tiem pakaļ un lūkoja kādu vārdu no viņu sarunas noķert. Še viņai arī bija izdevība, garām aizsteidzoties vai iesānis ejot, svešo drusciņ tuvāk aplūkot, lai gan viņa to nelikās ne redzam ... Viņa zīmēja un zīmēja, kur šo sievieti jau agrāk redzējusi, bet pateikt to nevarēja ...</p>
                 <p>Pēteris to visu manīja, bet nelikās ne zinot. Viņš sajuta gandarījumu un prieku, ka varēja viņu tagad paķircināt. Viņš dzirdēja it skaidri, ka abi zēni Kārlis un Edelberts debatēja par tautisko jautājumu. Kārlis dedzīgi klāstīja, cik tas liels tikums, ka cilvēks nenoliedz savu tautību un runā tikai latviski ... Ikvienam latvietim ir jāturas kopā ar saviem tautas brāļiem ... To arī Edelberts sajūsmināts atzina un, tā kā pa latviski prata pateikt labi ja «jā» un «nē», tad sacīja pa vāciski: «Lettisch versteh' ich nicht, aber wo es drauf ankommt, halte ich mich auf Seite der Letten.» (Latviski es neprotu, bet, kur uz tam attiecas, es stāvu par latviešiem ...)</p>
                 <p>Arī Ortrude ļoti interesējās par vienu otru parādību un prasīja Pēterim, kas tas tāds blondais jauneklis ar to samta vamzi. Kad viņa dabūja zināt, ka tas viņu agrākā kučiera dēls, viņa saviebās ... Ar to bija aizskartas viņas estētiskās jūtas ...</p>
                 <p>Pēteris to manīja un pasmaidīja. «Neko darīt, jaunkundze! Kādos vilkos iegājis, tādos jākauc ... Tagad dejosim franksezi, un, ja jums nav nekas pretim, es uzaicināšu Kreiļu Edelbertu mums par vis a vis . ..»</p>
                 <p>«Nē, nē, ir nepatīkami ar «emporkemlingu» ...» viņa vairījās ...</p>
                 <p>«Tādi «emporkemlingi» jau mēs, latvieši, it visi esam!» Pēteris paskaidroja. «Neviens mēs negribam palikt, kas esam bijuši, bet visi cenšamies uz augšu ...</p>
                 <pb/>
                 <p>Arī tāpat papa — —» te viņš apķērās — «lai gan viņš vācietis, tomēr cenšas uz augšu ... Tā arī Edelberts ... tas vispār tā cilvēka dabā ...»</p>
                 <p>«Lai arī,» viņa savieba vaigu ... «bet, kad to zin, es nevaru ...»</p>
                 <p>«Savu draugu Andreju arī es nevaru aicināt, jo tad jums jādejo pretim ar Līschenu ...»</p>
                 <p>«Es lūdzu! ...» Ortrude izbijusēs iesaucās.</p>
                 <p>Pēterim šī vairulība patiešām izsauca smīnu. «Cilvēks vien jau nu ir,» viņš nodomāja ... «vai tev jau nu tādēļ kas pielips! ...» «Es zinu vienu,» tas beidzot iesaucās, «Pans Brožunofskis ... Tas nemaz nav latvietis, tas ir polis ...»</p>
                 <p>Ar to Ortrude bija mierā ... poļi katrā ziņā vāciešiem līdzīgi ... Pēteris tādēļ viņu iepazīstināja ar šo «grandu», kas bija ļoti ar to mierā. Viņš gan esot jau runājis ar kādu vācieti, bet kad pats «tancforštēeris» — — nē, nē, viņš dancošot tagad ar viņiem ...</p>
                 <p>Viņi sastājās rindās, un frankseze gāja savu gaitu. Brožunofska dejotāja nebija nekas cits kā Matilde, bet tā bija viena no elegantākām parādībām visā zālē. Iedomājoties Ortrudes un viņas aprindu stāvokli, Pēterim gan metās karsti ap sirdi, ka viņai jāstājas tik ciešos sakaros ar šo ielas meitu ... Bet labāk, lai viņa nezin to, aiztaupa sev sirds pārmetumus un morāliskas paģiras ... Un patiešām, Ortrude sajuta pret Matildi tādu cienību kā pret pilnīgi sev līdzīgu augstas kārtas dāmu un, kā saka, amizējās debešķīgi ...</p>
                 <p>Arī Pēteris neizrādīja, kā viņam patiesībā ap sirdi, bet izlikās pie Ortrudes sāniem ļoti jautrs, tik laimīgs kā cilvēks, kuram, tā sakot, vairāk viss nevar būt pēc prāta. Tikai viņa pretim dejotājai Matildei bija smalkākas nāsis. Tā manīja it labi, ka Pēterim velk acis turp, kur Marīs, kura dejoja ar Starpingku un likās tik jautra un izlaista, tomēr nemaz tāda nebija, jo, tiklīdz Pēteris piegrieza savu uzmanību kam citam, tā slepus it kā bez elpas lūkojās šurpu ... Matilde tādēļ noprata, ka viņu starpā vairs nav tā, kā vajag būt, un uzmācās viņam arvien vairāk ar kaisliem, pētošiem skatieniem ...</p>
                 <p>Bet drīzi vien visa viņu omulība tika pārtraukta no kāda neparedzēta starpgadījuma. Brožunofska sarunātais pretim dejotājs nebija nekas cits kā Kleins ... viņš arī bija tas pats, kas bija uzmācies Ortrudei, lai tā dzer šampanieti, un kuram tā bija pieteikusi šo deju. Viņš ar šo nepazīstamo blondini, kura liedzās sacīt savu vārdu, bija nodomājis diezin kādus piedzīvojumus, bet nu uzreiz viņa tam nozuda ... iekrita tikpat kā ūdenī ... Kad muzika sāka spēlēt, arī viņa pretim dancotājs nerādījās norunātā vietā ... Beidzot viņš uzgāja tik vienu, kā otru pavisam citā sabiedrībā ...</p>
                 <p>Savās tiesībās aizskarts, tas griezās pie kārtībniekiem, bet tie atbildēja: «Nav mūsu darīšana ... Griezieties pie dejas priekšnieka! ...»</p>
                 <p>Frankseze bija jau pāri pusei, kad pēc kādas beigtas tūres Kleins nostājās piepeši Pēterim priekšā ... «Tancforštēera kungs, man ir jāieliek protests ... Tā dāma, kas ar jums dejo, ir man šo deju pieteikusi — —» Viņš aprāvās, jo tikai tagad manīja, ar ko tam darīšana ... Viņam smīnēja pretim Pēteris, kuru tas reiz piemuļķojis ...</p>
                 <p>«Mon Dieu ... Nun gibt's Skandal!» Ortrude nelaimīgi iesaucās...</p>
                 <p>Pēteris stingri uzlūkoja savu pretinieku. «Tā dāma pienesusi sūdzību pret jums, mans kungs! Jūs esat atļāvušies pret viņu nepieklājības ... Še Latviešu biedrībā mēs tādas lietas nepielaižam ...»</p>
                 <p>«Oho!» Kleins saslējās ... «Es esmu kavalieris un zināšu gan, ka pret</p>
                 <pb/>
                 <p>dāmām jāuzvedas ... Ja tā dāma mani kaut kādā ziņā apvaino, tad lai viņa uzdod savu vārdu! ... Kāpēc viņa neuzdod savu vārdu ...»</p>
                 <p>«Mon Dieu!» Ortrude izbijusies viņu uzlūkoja un slēpās aiz Pētera...</p>
                 <p>«Nav vajadzīgs!» Pēteris stingri attrauca ... «Es pazīstu šo jaunkundzi un zinu, ka viņa runā tikai patiesību ... Ja viņa saka, ka esat viņu nepieklājīgi apvainojuši, tad jūs esat arī to darījuši ... Es lūdzu mūs tālāk vairs neapgrūtināt, jeb vai jums vajadzēs atstāt biedrības telpas ...»</p>
                 <p>«Lūdzu!» Kleins uztaisīja acis lielas kā ripas ... «Es savu antreju esmu samaksājis ... Ak jūs domājat, ka, ja esat tancforštēeris, tad jums it viss ir atļauts! ? ...»</p>
                 <p>Viņiem tā dzīvi vārdus izmainot, tuvākās dejotāju rindas bija gluži izjukušas. Publika visapkārt bija sastājusi riņķī un gaidīja, kāds būs gala iznākums ...</p>
                 <p>«Es jūs vēl reizi lūdzu, kungs, netraucēt še kārtību,» Pēteris stingri noteica ... «Citādi būšu spiests jūs izraidīt ...»</p>
                 <p>«Godātā publika, lūdzu aizstāvēt publikas tiesības!» Kleins griezās pie masas, gribēdams iegūt viņas simpātijas ... «Šī blondā dāma bija tik laipna pieņemt pie mana galda manu viesmīlību un piesacīt man šo deju. Bet viņa iepatikusi tancforštēera kungam, un, ja es ko saku, tad mani draud izraidīt laukā ... Es lūdzu mani aizstāvēt ...»</p>
                 <p>«Oh, oh!» Ortrude sakampa galvu ... Kāda sievietes balss griezīgi iesmējās ... tā bija Marīs ... Un Starpingks ieminējās ... «Štrunt! Tancforštēers arī nav nekāds liels vīrs . ..»</p>
                 <pb/>
                 <p>«Godātā publika!» Pēteris no savas puses griezās pie masas. «Cik šim cilvēkam var ticēt, liecina sekošais gadījums. Viņš biedrībai izkrāpa par statūtiem trīssimts rubļus, bet nozuda kā ūdenī... Ja viņam būtu cik necik goda jūtas, tas neuzdrošinātos spert savu kāju pār šīs mājas sliegsni ... Bet nu, — viņš jau ir vācietis ... viņam viss ir iespējams ...»</p>
                 <p>Bet Ortrudei, kura jau tik daudz amizējusies, tas bija vēl lielāks trieciens pa galvu ...»</p>
                 <p>«Ā, vācietis!» daļa no publikas sakustējās ... «Ko viņš še meklē? . . . Ārā, vāciet!» citi draudoši iesaucās. Citi atkal: «Ko nāci, vācieti, latviešu kāzās? ...» Citi atkal to ņēmās «gruntīgi» aplūkot ... «Vai esi riktīgs vācietis, vai tikai tāds spaļu vācietis! ...» Citi vēl: «Ko nu, vācu pļukata ... taisies, kā tiec ...»</p>
                 <p>Ar vārdu sakot, Kleinam lieta tapa par karstu. «Labi!» viņš sacīja ... «Redzēsim! Es tagad griezīšos pie policijas, lai viņa sastāda protokolu ... Tai jaunkundzei būs jāuzdod savs vārds un adrese ...»</p>
                 <p>«Vai uz upes policiju?!» citi, viņu pārsmiedami, iesaucās ... «Ej labāk, brāl, uz savu fāterlandi ...»</p>
                 <p>«Es jums to parādīšu!» Kleins draudēja ... «Par šādu naidīgu izturēšanos pret vāciešiem biedrība var tikt pavisam slēgta ... Ardievu, jaunkundze, mēs vēl redzēsimies ...»</p>
                 <p>«Ko nu pļurkšķi!» citi tam vēl nosauca pakaļ. «Pats gubernators nāk pie mums viesos ... ko tu biedrībai vairs padarīsi ...» Bet dažas balsis atskanēja arī: «viņam taisnība, jā, viņam taisnība ...» Pēterim likās, ka viņš starp tiem bija sadzirdējis arī Marīs balsi ...</p>
                 <p>Ortrude bija ne dzīva, ne mirusi ... tikai atbalstīdamās uz Pēteri, tā varēja</p>
                 <pb/>
                 <p>vēl uz kājām noturēties ... «Glābiet mani ... palīdziet man!» viņa čukstēja. «Ja man savs vārds jāuzdod, tas nāk zināms visā pilsētā ...»</p>
                 <p>«Apmierinājieties, Ortrudes jaunkundze, tas nenāks zināms,» Pēteris cieti nosacīja. Publika nepacietīgi turpināja, lai pārtrauktā deja tiek atkal uzsākta. Bet Ortrude bija uztraukta tādā mērā, ka viņai no tālākās piedalīšanās nevarēja būt runa. Nodevis savu amatu savam palīgam un atvainojies saviem pretim dancotājiem, Pēteris ar viņu izstājās no rindas. «Jums jāpazūd no šejienes, Ortrudes jaunkundze,» viņš sacīja ... «Ja Kleins atnāk še atpakaļ ar policiju, viņš nedrīkst jūs še atrast ...»</p>
                 <p>«Tad novediet mani pie Līschenas, mēs dosimies uz mājām,» viņa sacīja.</p>
                 <p>Bet Līschena zāles otrā galā ar savu Andreju amizējās tik debešķīgi un bija nogrimusi tik dziļās sarunās, ka viņai nebija ne jausmas no visas šīs drāmas, kas še notika. Viņu traucēt būtu tas pats, kas sacelt vēl reizi pie publikas ievērību.</p>
                 <p>«Mums jāiztiek bez viņas,» tas atbildēja. «Ja esat ar mieru, tad pavadīšu jūs uz mājām drošībā ...»</p>
                 <p>«Es jūs lūdzu, brālēn, esiet tik laipns . ..»</p>
                 <p>Viņš to aizveda pirms uz garderobi, tad viņi pazuda aiz mazajām durvtiņām zem skatuves un iztika ārā uz ielas pavisam otrā galā, kur ne uguns dedza, ne arī bija kādi ļaudis ... Palēni viņš uzsvilpa fūrmanim, kurš pieslīdēja ar savām kamanām. Viņi tajās iekāpa un laida pilniem rikšiem uz Lielās un Lielās Fūrmaņu ielas stūri.</p>
                 <p>Uz ceļa viņi maz ko runāja, tikai Ortrude šad un tad smagi nopūtās ... Šīs meičas krūtīs un asinīs cīnījās pastāvīgi divas dabas, viņas elementārā straujība un uzņēmība ar ieaudzēto vācu šaurpilsonisko vairulību: «das schickt sich nicht!» (Tas nepieklājas.) «Ja mama to dabūtu zināt, es aiz kauniem mirtu!» viņa vēl reizi atņēmās ... «Nekad un nekad vairs es neapmeklēšu Latviešu biedrību ...»</p>
                 <p>«Ko tad Latviešu biedrība tur ir vainīga?» viņš atbildēja. «Es zinu, jaunkundze, jūs nicināt mūs, latviešus —» šinīs vārdos izskanēja it kā rūgtums — — «bet mēs, latvieši, nekā ļauna jums neesam darījuši. Un tāpēc es sajutu gandarījumu, ka neģēlis, kas jūs apvainoja un gribēja, varbūt, novilkt dubļos, bija vācietis. Pret dievināto vācieti jums bija jāmeklē nicinātā latvieša aizsardzība . ..»</p>
                 <p>«Ak brālēn!» viņa, satvērusi tā roku, mēģināja taisnoties vai lūgt piedošanu... Tā jau bija taisnība. Viņa sajutās gan vainīga, ka nicinoši noskatījusies uz latviešiem kā no augšienes, un bija arī tajā pārliecībā — — tādēļ ka viņš tik dzestrs un atturīgs — ka viņam šī nicināšana dziļi ķērusi sirdī. Bet šovakar viņa savus grēkus patiesīgi nožēloja. Viņa būtu darījusi visu, lai savu vainu izlabotu ... Viņš būtu varējis laupīt viņai skūpstus, cik grib, un pat, ja viņš būtu atklājis tai mīlestību, viņa būtu to pieņēmusi. Ja viņš daudzmaz būtu papūlējies, tad viņa krusttēva sapnis patiešām būtu varējis pārvērsties par patiesību ... Bet viņš? Lai gan smalks un uzmanīgs, tad tomēr tik dzestrs un atturīgs, it kā viņam nemaz nesēdētu blakus sieviete, bet malkas pagale. Viņš jau arī nemaz ar savām domām nebija klāt pie lietas ... jo likteņa ironija — — sirds viņam bija palikusi karājoties tur pie tās otras ... Tā viņam prātā vien, prātā vien ... tur tagad stājies starpā cits ... Tas sāpīgi dzeļ sirdī, kura pārmetoši pukst: «Kādēļ viņa tā ... kādēļ viņa ...»</p>
                 <p>Māja sasniegta ... Vēl reizi Ortrude atvadoties tam spieda silti roku, silti un stomīdamās izsacīja savu pateicību ... «Ir jau labi, ir jau labi!» tas attrauca ... «Dusiet saldi, Ortrudes jaunkundz ...» Tad kamanas jau šļūc atpakaļ ... Tas viņu jau aizmirsis un domā jau pavisam ko citu. Atkal par tām pašām vilstošām</p>
                 <pb/>
                 <p>acīm ... Ja viņš par kādu cilvēku domā tikai labu un tas cilvēks tā — — dievs lai tad žēlo! Viņš sev glaimo, ka it viegli būtu varējis dabūt šo bagātnieci, bet Marīs dēļ viņš ne ... Bet viņa -— —ko viņa —?</p>
                 <p>Viņš paredz, ka vēl šovakar būs liela vētra, un nezin, kā tas beigsies! Viņš grib ar to izrunāties skaidri un gaiši ... visu, kas uz sirds. Un, lai tur nāktu kas nākdams, muļķa puika tas nebūs un sevi aiz deguna vazāt arī neļaus ... Ja viņa tā domā — — ar tādu joku vēl, kas nav viņa vērts viņam arī nevajag! ... «Hahaha!» viņš savā sirdī nosmējās ... «Itin kā man būtu kāda note ...»</p>
                 <p>Bet viņš pats sevi pieķēra pie meliem, jo trīsēja un baiļojās, kad tikai ar viņu patiešām neiznāk beigas... Ko tur sieviešus var zināt?! Tie ir neizdibināmi... Dažreiz viņām patīk tāds, kur nav ne virsū uzspļaut, bet, kas ir cilvēks, tas viņām nepatīk ...</p>
                 <p>Viņš ieradās atpakaļ pietvīkušā rasojošā zālē, kur kaislīgās muzikas skaņas tricināja gaisu un visiem acis priekā mirdzēja. Pukstošu sirdi viņš lūkojās pēc Marīs ... Ā tur — — atkal kopā ar šo Starpingku ... valsēja viņa rokās, pie tam izlikās tik jautra un laimīga ... Viņš paliek kā mēms ... sirds sāp un dusmas ...</p>
                 <p>Kad viņi bija nobeiguši, Pēteris pārspēja sevi, devās Marīm klāt un, itin kā nekas nebūtu, lūdza viņu uz deju ... Viņa spītīgi atmeta galvu un itin kā negribēja paklausīt.</p>
                 <p>«Man ar jums, jaunkundze, jārunā!» tas stingri sacīja. Un viņa, drusku apdomājusies, piesliecās pie viņa, lai viņš liek roku ap viņas viduci, un atbalstījās ar savu uz viņa kamiesi ... Viņi aizlīgoja ...</p>
                 <p>Viņš turēja atkal savās rokās viņas stāvu ... centās to pievilkt arvien tuvāk un tuvāk pie sevis ... Ne par kādu naudu tas to vairs nelaidīs ārā no savām rokām ... bet tad viņa kā ar varu spieda viņu atpakaļ, un beidzot pretspēks bija tik liels, ka viņa tam bija vaļā jāatlaiž ... «Pateicos,» viņa beidzot apstājās ...</p>
                 <p>Starp svešiem cilvēkiem viņi te nu bija vieni aci pret aci ... «Mikentāl jaunkundze!» viņš beidzot iesāka. «Man jūsu uzvešanās ir neizprotama! ...»</p>
                 <p>Viņai pietvīkušai acis dzirkstījās ... «Kādā ziņā, Krauklīt kungs?! ... Lūdzu man to paskaidrot ...»</p>
                 <p>«Kādēļ jūs vienādi un vienādi dejojat ar šo man nepatīkamo cilvēku? ...»</p>
                 <p>Brīdi klusums ... «Es domāju, ka esmu pilngadīga un man nevienam atbildēšana nav jādod ... Ar kādu tiesību jūs man tā jautājat?» viņa beidzot atkal pietvīka ...</p>
                 <p>«Ar kādu tiesību?! ... Bet, mīļais Marī, apdomā — mēs taču viens otram ——» viņš iesāka gluži citā balsī, bet apjuka ...</p>
                 <p>«Viss, kas starp mums ir bijis, ir izbijis,» viņa cieti noteica ... "Es daru to, kas man patīk, un dejoju ar to, kas man patīk ...»</p>
                 <p>Viņa acis iezibējās par jaunu. «Tā! ... Un tu domā, ka es tev to atļaušu ... Tu ar viņu nedejosi ... es to negribu ...»</p>
                 <p>«Oho, ar kādu tiesību tad, mans kungs, ja drīkstu zināt?!» viņa sacirtās.</p>
                 <p>«Ar tādu tiesību, ka es tev to aizliedzu.»</p>
                 <p>«Man aizliedzat?!» viņa uztaisīja platas acis. «Jūs esat patiešām jocīgs cilvēks ...»</p>
                 <p>Redzēdams, ka viņš ir par karstu un caur to viņa gūst pārsvaru, tas iesāka citādā balsī: «Es neesmu tas cilvēks, kas ļaujas pienerroties ... Kad es jūs</p>
                 <pb/>
                 <p>aicināju uz franksēzi, jūs man atteicāt, ka nedejosiet, bet tanī pašā reizē dejojāt ar citu ... Es prasu izskaidrojumu, kādēļ jūs to darījāt —? ...»</p>
                 <p>«Izskaidrojumu jūs prasāt, mans kungs!?» viņai acis velnišķīgi iemirdzējās. «Es lūdzu man paskaidrot, kas tā bija par dāmu, kuras dēļ jums izcēlās ķilda ar kādu citu? ...» Viņa to uzlūkoja tik caururbjoši, ka viņas acis tam spiedās sirdī kā nazis ... «Nu!?»</p>
                 <p>Viņš jutās mazliet pieķerts ... nebija nemaz iedomājies, ka lietu var uzskatīt no viņas stāvokļa ...</p>
                 <p>«Ja nemaldos, tad jūs pat lielu laiku bijāt ar viņu nozuduši, mans kungs?» viņa nežēlīgi jautāja tālāk ... «Lūdzu man to izskaidrot ...»</p>
                 <p>«Nav tā lieta nemaz tik traka!» viņš beidzot uzstājās, un patiesībā jau arī viņam sirds skaidra ... «Viņas vārdu es vēlāk pateikšu ...»</p>
                 <p>«Vēlāk?!» viņa pietvīkusi iesaucās. «Kādēļ ne tūdaļ? ... Ā, es zinu, tur ir kas slēpjams ...»</p>
                 <p>«Tādēļ, ka viņa iepīta škandalā ... Viņa it viegli var nākt ļaužu mutē, ja es izdodu viņas vārdu ...»</p>
                 <p>«Bet par ko tad tas škandals?!» viņa pārgāja arvien vairāk uzbrukumā... «Tur taču vajag būt savam iemeslam ... Nedomā jau, mans Pēčiņ, ka es tev ticu ... Ak tāds tu esi tautiets un patriots ... ar vācietēm ... Visu vakaru ar viņu runāji pa vāciski vien . ..»</p>
                 <p>«Tādēļ, ka viņa neprot latviski ... Bet arī jūs visu vakaru triecāt pa vāciski ... Vai tā pieklājas tautiešiem? ...»</p>
                 <p>«Kreiļu Edelberts neprot citādi, to tu it labi zini ... Bet, kamēr tu man nesaki viņas vārdu, es ar tevi nerunāju vairs ne vārda.»</p>
                 <p>«Nu labi, — tā ir konsula Rabemaņa jaunkundze, ja tu gribi zināt ...»</p>
                 <p>«Ortrude!» viņa uzreiz nobāla.</p>
                 <p>«Jaā ... Tu viņu it labi atcerēsies ...»</p>
                 <p>«Tad tu ar viņu satiecies?»</p>
                 <p>«Nu, bieži! ... Es pie konsuliem esmu mīļi redzēts viesis ... es viņu varu dabūt katru stundu ... Vecais ir jau licis pieprasīt ... Es vēl galīgu atbildi neesmu devis ... Ja tu nu mani nolūdzies, atzīsti, ka esi nepareizi darījusi, par visām lietām nedejo vairs šovakar ar to resno ākstu ... es esmu tad mierīgs ar tevi izlīgt ...»</p>
                 <p>Viņš bija jau tai drošā pārliecībā, ka Marīm nu vairs nekas cits neatliek kā tikai padoties, bet viņa izpaudumam bija pavisam citādas sekas.</p>
                 <p>«Tad tāda ir tā lieta, hahaha,» viņa pietvīkusi iesmējās ... «Tad tādēļ tu visus tos gadus esi vazājis mani aiz deguna un aiz manas muguras mīlinājies ar citām ... Tā ir falšība! ... falšība! ... fui, kauns!»</p>
                 <p>Viņa tikko spēja valdīties un sāka jau ar kājām spārdīt grīdu ... «Apmierinies. Marī, tur nav nekāda falšība ... Es tev to tad nemaz nebūtu teicis ... Bet tā kā es tevi mīlēju un arī uz priekšu mīlētu, ja tu — —»</p>
                 <p>«Bet es jūs nemīlu!» viņa uzreiz spītīgi sacirtās. «Nekad jūs neesmu mīlējusi, nevienu acumirkli ... No paša sāktā gala es pazinu jūsu falšo sirdi un ar jums tikai spēlējos ...»</p>
                 <p>Tas viņam atkal savukārt ķērās pie goda ... «To es redzu ... to es redzu!» viņš iesaucās. «No jūsu šī vakara izturēšanās jau to pilnīgi var spriest ...»</p>
                 <p>«Un tādēļ es savu sirdi esmu pārspējusi un, lai gan tā asiņoja, — atdāvināju to citam,» viņa atzinās un bija tuvu pie raudām ...»</p>
                 <p>«Kam tad?! Šim resnajam stropam? Ak, neesi jel bērns! ...»</p>
                 <pb/>
                 <p>«Es lūdzu neizsacīties tik necienīgi pret viņu, mans kungs!» viņa pietvīkusi uzstājās. «Nenopūlieties vairs velti — — mēs esam saderinājušies ...»</p>
                 <p>Neizprazdams viņš to uzlūkoja, tad skaļi iesmējās ... «Ko vēl ne ... Jūs protat gan jokot ...»</p>
                 <p>«Lūdzu, te man uz pirksta viņa saderināšanās gredzens ...»</p>
                 <p>Patiešām! Uzreiz viņam it kā karstas tirpas pārskrēja pār muguru ... Viņš nošļuka, kādu brīdi palika kā no laivas izsviests ... Tātad neticamais noticis ... jā, jā, no viņas izturēšanās jau to varēja spriest ... Bet savas sāpes un pārsteigumu tas negrib izrādīt ... lai tur kā ... «Tad novēlu jums daudz laimes, Mikentāla jaunkundze!» viņš beidzot tai sniedza roku ...</p>
                 <p>«Pateicos!» viņa bez asiņu lāses vaigā to uzlūkoja ... «Bet no manis tas neatkarājas ... patiešām nē ...»</p>
                 <p>«Lūdzu, lūdzu, netaisiet sev pārmetumus,» viņš to ātri pārtrauca, negribēdams rādīt, kas tam sirdī kremt ... «Tā ir pavisam labi ... Mūsu karaktri nesader kopā.»</p>
                 <p>«Tad jau labāki ir,» viņa uzvilka pavisam citu stīgu ... «Jūs taču neļaunojaties, Krauklīt kungs ...»</p>
                 <p>«Nē, pavisam ne! ... Man nav ne mazākā iemesla ... Apdomājiet, kur man smaida tāda partija — — jūs taču paši sapratīsat ... Pateicos jums par skaidrību ... tā ir itin labi ...»</p>
                 <p>«Tad jau ir labi,» viņa vēl sērīgi piebilda ... Kādu brīdi tie stāvēja kā mēmi, jo tiem vairs nebija vienam otram ko teikt ...</p>
                 <p>«Atļaujiet, ka jūs aizvedu atpakaļ uz jūsu vietu,» viņš beidzot pārtrauca neomulīgo klusumu.</p>
                 <p>«Lūdzu!»</p>
                 <p>Pilnīgi savaldīdamies, kā kavalieris, viņš to zem rokas aizveda atpakaļ, un arī viņa bija mierīgā elegantā dāma, lai gan sirds iekšā draudēja vai pušu sprāgt. Zem rokas tiem agrāk arvien bija skrējušas pāri karstas elektriskas dzirksteles ... tagad viens pret otru bija kā sastindzis un sargājās tuvāk piedurties ...</p>
                 <p>Mēmi viņš vēl pret to palocījās, tad devās taisnā līnijā uz bufeti! ...</p>
                 <p>Viņš te sameta veselu rindu konjaku no vietas, bet netop labāki! ... Acīs zogas asara, bet netop labāki! ... It kā kāds sirdī būtu iegrūdis nodedzinātu dzelzi, tik karsti tā sūrst un sāp ... Viņš nevar aprast ar domām, ka Marīs vairs nav viņa, ka tam nav tiesības uz viņu dusmoties ... Viņš jau labprāt to mestu ārā no sirds un prāta, bet nevar ... Vienīgais, ko tas var, ir: iemest ... slīcināt savas skumjas un sirdssāpes ... Un brīnums, pie tam viņš izliekas tik jautrs, tik omulīgs, aizķer ar savām asprātībām vienu, otru, ka grūti iedomāties, ka šinīs krūtīs verd tāds izmisuma un žēlabu ugunskurs ...</p>
                 <p>Pienāk pāris runas vīri un stāsta viņam, ka nu būs slikti ... Kleins atnācis atpakaļ ar Krampfu, kurš prasījis šo un prasījis to un sacījis, ka biedrību it viegli varot slēgt ... Par to traci augšā ...</p>
                 <p>«Tur nekas nebūs!» Pēteris bezbēdīgi attrauca ... «Tagad vāciešiem jāskatās uz likuma, un, kas attiecas uz likumu, tad mūsu Veinberģis viņus visus baž maisā ...»</p>
                 <p>Un viņam turpat aiz muguras Starpingks sauc vīnus un ko neko, lai nes uz viņa galda. «Štrunt, Katrina šurp vai turp ...» Viņš par visu to var tikai pasmieties, un tomēr kaklis viņam žņaudzas cieti ...</p>
                 <p>Un, kad viņš liek spēlēt atkal muzikai, Starpingks ar Marī atkal savā vietā ... it kā salipuši! Viņa izrādās tik jautra, tik laimīga ... ek, kas viņam par daļu! ...</p>
                 <pb/>
                 <p>Bet alkohols arvien vairāk kāp viņam galvā un padara viņu nevaldāmu ... Kādēļ tāda likteņa ironija ... kādēļ viņa mīl šo ķēmu un ne viņu?! Nevaldāmas dusmas viņu sagrāba pret šo ākstu ... Viņu nosist, zemē iedzīt! Smīnēdams viņš lūkojas turpu un lūkojas zemi, nicinoši. Cik zemu tas stāv zem viņa ... Kad viņš to varētu ķert! ...</p>
                 <p>Iemesls drīz vien ronas ... Starpingks, nevarēdams valdīt savu prieku, tūres beigās plaukšķina un aptura muziku.</p>
                 <p>Kā lauva sirdī ķerts un savā godībā ievainots, Pēteris drāzās viņam virsū. «Mans kungs! ... jūs iedrošināties?! Ar kādu tiesību? Ar kādu tiesību jūs apsaucat muziku?»</p>
                 <p>Starpingks tīri nobaidījās ... «Bet tas taču Štrunt!» viņš mēģināja attaisnoties ...</p>
                 <p>«Jūs nedrīkstiet, vai saprotat! Jūs esat dumjš cilvēks ... Es jūs uz pēdām likšu izsviest laukā par kārtības traucēšanu ...»</p>
                 <p>«Par to Štrunt ... tas ir nieks!» Starpingks apjucis attrauca ...</p>
                 <p>«Jūs nedrīkstiet, vai saprotat!» Pēteris vēl reizi atkārtoja. «Ko jūs gan domājat?! Un ja ne, — tad uz pēdām laukā ...»</p>
                 <p>Marīs pietvīcis stāvēja turpat blakām, bet Pēteris uz viņu nemaz neskatījās ... « Tad jā, jau jā!» viņa sacīja ... «Ja jau mums neļauj, mēs jau varam palikt arī nost ...»</p>
                 <p>«Tas nav pēc neļaušanas,» Pēteris atcirta. «Bet ikvienam vajag ievērot kārtību.»</p>
                 <p>Viņa turpretim, paķērusi Starpingkam zem rokas, vilka to laukā. Uz Pēteri vēl pagriezusies, viņa pārmetoši un griezīgi sacīja: «Smalki gan! ...»</p>
                 <p>«Smalki vai nesmalki!» viņš atcirta ... «It visus izraidīšu, kas neievēros kārtību.»</p>
                 <p>Kreilis, kas arī turpat uz skandāla trāpījās un bija visu noklausījies, ieminējās: «Ej nu ej, Krauklīt, tu jau tīri par niekiem kasies! Tāpat kā pirmīt ... Ja tagad mums to biedrību aizslēdz, tava vaina vien ir ...»</p>
                 <p>Viņš arī aizgāja viņiem līdzi, un beidzot visa Mikumu-Kreiļu familija it kā sazvērējusies demonstrativi atstāja ne vien dejas zāli, bet galīgi biedrības telpas. Marīs uzmeties visiem par to vadoni un tikai skubina: «Iesim uz mājām ... uz mājām . ..» Un Starpingks viņai tas tuvākais ... garderobē aplika tai kažoku un šalli un visādi jokoja ... Mute viņam ne acumirkli nestāvēja mierā, un par to tika apbrīnots ne vien no Marīs, bet arī no viņas draudzenēm. Viņš bija tagad, ar vārdu sakot, «gailis kurvī». Jokodami un skaļi tērzēdami, viņi aizgāja...</p>
                 <p>Pusnakts bija jau pāri, un balle tuvojās savām beigām. Lielais pulks bija jau noklīdis ... rindas palika it retas ... Pēteris nezināja citādi remdēties, kā allaž uzmezdams uz lampas ... Bet galu galā sanāca tomēr par daudz. Acis viņam glāžaini lūkojās, un uz kājām tas nebija vairs drošs ...</p>
                 <p>Atvilcies atpakaļ kādā stūrī, tas viens pats notrulis pie sevim prātoja un allaž iesmējās ar dzērājiem parasto žestu ...</p>
                 <p>Te kāda mīksta roka aizskāra viņa kamiesi. Matilde ...</p>
                 <p>«Ai, ai,» viņa koķeti iesmējās ... «melnā paņa aizgrieza panam sirdi ... Par velti ceļos meties, citas neredzēji ...»</p>
                 <p>«Ko tu?! ... Kas tev?!» viņš bargi iesaucās, nejauks, ka tam atgādina notikušo ... «Taisies, kā tiec ...»</p>
                 <p>Par šo skarbo atraidījumu viņa saslējās. «Paņa tev to darīja, ne es! ... Kur domāja plūkt rozes, tur saplūca dadžus ...»</p>
                 <pb/>
                 <p>Viņš ievēroja viņas acīs asaras, un tam metās tās žēl ... «Tas taisnība, Matilde,» viņš iesāka pavisam citā balsī... «tu neesi sliktāka kā viņas visas ... Sievietes ir viltīgas ... viltīgas kā čūskas ...»</p>
                 <p>«Es vēl no paņa neesmu dzirdējuse labu vārdu,» viņa pārmetoši sacīja ... «Ko es viņam esmu darījuse ļaunu?»</p>
                 <p>«Nekā ļauna ... cita gan ... Tev taisnība ... esmu bijis pret tevi netaisns ... Ved mani uz mājām, Matilde ... esmu apdzēries, pavisam apdzēries ...»</p>
                 <p>«Iesim,» viņa saņēma to zem rokas ... «Ir laiks ...»</p>
                 <p>Ja viņa to nebūtu veduse, viņš nebūtu varējis noiet taisni pa dēli ... Garderobē viņa tam palīdzēja apģērbties, un, uz viņas atbalstīdamies, tas devās laukā, dzestrajā ziemas gaisā ...</p>
                 <p>Tas viņu vēl vairāk apreibināja ... Viņiem vajadzēja paņemt fūrmani ... Viņa to tur iesēdināja, apkampa, lai neizkrīt ... Uz viņas atbalstīdamies, tas arī uztika augšā savā istabiņā. Tur viņa to izģērba un apguldīja ... visās lietās viņš tai paklausīja kā mazs bērns ...</p>
                 <p>Kā pāršauta sirds strauji pukst, galva dun un asins durstās pa dzīslām ... Un tā līdzjūtībā skauj savas rokas ap viņa kaklu.</p>
                 <p>Viņam ir tik labi, tik labi ... piepeši it kā jauna dzīvība ielejas viņa kaulos ... Enerģija un dzīves prieks viņam ronas no viņas ...</p>
                 <p>Viņš ierauts trakā virpulī ...</p>
             </div>
             <div type="chapter">
                 <head>Sešpadsmitā nodaļa</head>
                 <p>Kad viņas vairs nebija, Pēteris, pārņemts no salda noguruma, iegrima miega mātes klēpī. Miegs viņam bez kādu sapņu, bet tīksmains apmierinājums jaucās apslēptām sāpēm, kuras mostas arvien vairāk un vairāk un no rīta, viņam ceļoties, tikpat kā nazis duras sirdī ... Viņš visu aizmirsis, nevar pat notikušo atcerēties, bet sirdī dzeļ kā dzeļ un galvā dun ...</p>
                 <p>Viņš saņem visus atmiņas spēkus: jā, kas tad ir īsti noticies? Turpat blakus tik skaista trallināšana, tik sidrabtīrā, laimīgā balsī, ka viņš to visu uzklausījās kā apburts un bez elpas ... Matilde ... nomazgājusēs šodien balta un spodra, ķemmē savus kuplos matus. «Tas zirgs ir gan ķeizara, tas jātnieks ir mans ...»</p>
                 <p>Tad viņš atjēdzas visu un kā iznīcināts saķer galvu. «Pagalam ir!» tā pirmā doma, kas viņam nāk prātā ... Noticis kaut kas pret viņa gribu ... viņš aizsviests tur, kur nekad nav domājis būt ... Viņš sajūtas kā grēcinieks, tik maziņš, tik maziņš ... Sirds sāp pēc Marīs, kura tam zuduse ... bet, ka tas ieguvis Matildi, par to tas vēl vairāk nobijās ...</p>
                 <p>Pārsējis karsto pieri ar baltu drēbi, viņš gāja pie saviem dienas darbiem. Bet mekaniski, bez kaut kādas dzīvības ... Ne droša, apzinīga skatiena vairs, ne dzīves prieka, ne cerības uz nākotni, vienmēr tik ausīs zvana: «pagalam ir, pagalam ir ...»</p>
                 <p>Koška viņam paklusu stāstīja, ka kaimiņu saimnieks piedāvājis savas telpas, vai Pēteris neierīkošot pats savu vīnūzi ... Gribot gan viņš deviņi simti, bet, varbūt, nolaidīšot ... Tas šodien gaidot uz atbildi ... Pēteris gan pēdējā laikā bija stipri par to domājis — atvērt pats savu restoraciju, jo viņš zināja, vienkārt, ko tāda lieta ienes, un, otrkārt, kamēr tas sāka darboties biedrībā un vācu avīzes par jaunlatviešu vadoņiem sāka lamāties, viņa principāls Brikmanis sāka arī arvien</p>
                 <pb/>
                 <p>vairāk un vairāk rūkt un dažreiz pat nebija panesams. Bet tagad viņam vairs nekāda prieka! ... «Ek,» viņš nospļāvās, «nav vērts ...» Koška lielām acīm uz viņa noskatījās, un arī Matilde, kas slepus viņu ļoti smalki novēroja, bija tikpat kā nopliķēta ...</p>
                 <p>Pēterim nezin kāpēc tā: viņam izlikās, ka Marīs tikai izgudrēm tā — — skaidrā prātā lietu apsverot, viņam tā vien likās — — un viņš pats ir nolauzis to tiltu aiz sevis un zaudējis viņu uz visiem laikiem ...</p>
                 <p>Viņa aizdomas izrādījās patiešām par dibinātām, jo ap pusdienas laiku ieradās Marīs jaunais brālis, mazais Albertiņš, un gribēja runāt ar pašu Pēteri Krauklīti.</p>
                 <p>Ko šis laba pateikšot?</p>
                 <p>Vērīgi tas apskatījās apkārt, vai cits kāds nedzird, un tad noslēpumainu seju iesāka: «Mana māsa liek jūs lūgt, lai jūs tūdaļ pie viņas atnākot ... Viņai jums kas ļoti svarīgs jāsakot ...»</p>
                 <p>«Tava māsa — paldies, paldies!» Pēteris atbildēja. «Ko tad viņa laba dara?»</p>
                 <p>«Bimbā!» tas atbildēja un zīmīgi nosmējās ... Viņa tam arī jau šo to bija darījuse, ka viņš to tai no visas sirds novēlēja ...</p>
                 <p>Bimbā? Te tev nu bija! ... Viņš Albertiņam iebēra veselu riekšavu citronu bombonu, cēla viņam priekšā pudeli saldas kvasas, uzņēma viņu, jāteic, kā lielo radu, bet citādi viņa nākums par velti ... «Pasaki māsai, ka es lieku viņu sveicināt, bet pie viņas noiet vis nevaru. Man pulka darba un arī citi iemesli ... viņa jau to zinās ... Vai tu viņai pateiksi to?»</p>
                 <p>«Jā, jā,» tas atteica slepenu smaidu, jo, lai gan bija mazs puisis, tad tomēr daudzmaz nojauta tam bija, ap ko še lieta grozās ...</p>
                 <p>Savu atbildi tas nodeva pareizi, kur bija uzdevumu saņēmis ... Marīm pašam zem četrām acīm ... Bet sekas bija tās, ka pie vakara ieradās lielākais brālis un atnesa Pēterim no māsas rakstītu vēstuli ... Viņam esot tūdaļ jāgaida uz atbildi ...</p>
                 <p>Tam bonboni un kvasa nekas, tam bairīšalus un papirosi ... Tas vairs nebija ar pirkstu zīdāms! Tas zināja smalki izšķirību starp «Bafra», «Kartuzova» un Millera tabaku, un putojošu kausu «miesta» tas prata tukšot līdz dibenam. «Arī mūsu senči dzēruši miestu,» viņš mēdza sacīt, «un mums būs cienīt senču tikumus ...» Tai ziņā viņš bija karsts patriots un liels tautietis ... «Mums, latviešiem, ir jācīnās ar tumsoņiem un varmākiem ... mūsu tautas ienaidniekiem ...» Cīņa pastāvēja iekš tam, ka, knaši kausus tukšojot un «bafra» pīpojot, tika lamāti un smieti šie tumsoņi un tautas ienaidnieki ...</p>
                 <p>Tātad Kārlis arī tagad kā liels tērmanis nosēdās pie sava galda, lēja putojošu miestu glāzē un vilka kuplus dūmus, kamēr Pēteris atplēsa un lasīja Marīs vēstuli ...</p>
                 <p>«Mīļais, dārgais Pēter! Piedod man, jo es Tevi gauži lūdzos ... jo es Tevi esmu ļoti apbēdinājuse ... bet es nevaru bez Tevis dzīvot ... un es aizsūtīju viņam to gredzenu atpakaļ ... jo es tikai Tevi mīlu ... ak, piedodi man, piedod, ka es esmu Tevi apkaitinājuse, jo es mirkstu vienās asarās ... un pie viņa es neiešu ... jo esmu viņam atteikuse ... un, mīļais, dārgais zelta Pēterīt, vai tu varī man piedot ... šo reiziņu, tikai šo vienu vienīgu reiziņu, jo nekad vairs tā nedarīšu ... un es mirkstu vienās asarās, ak, nāc un žāvē manas asaras ... sirds mīļo Pēter, piedod man, piedod šo reiziņu un atnāc pie manis šovakar ... Mīļais, dārgais Pēter ... jo esmu ļoti nelaimīga — —»</p>
                 <p>Tas tā gāja vienā elpā veselu loksni pastpapīra cauri ... tik raudulīgi un</p>
                 <pb/>
                 <p>sentimentāli, ka tur tīri jāsmejas, bet Pēterim tas gāja tikpat kā nazis caur sirdi ... Cik traģiski! Nu viņam būtu manta rokā ... viņš varētu paņemt ... bet nevar vairs, jo ir kritis un nav vairs viņas cienīgs ... Vai, vai, kā tas grieza sirdī! ...</p>
                 <p>Viņš piesēdās un sāka rakstīt atbildi.</p>
                 <p>«Augsti cienītā Mikentāl jkdze! ...» nē, viņš to pārsvītroja un rakstīja no jauna:</p>
                 <p>«Dārgā Mare! Es Tev piedodu un uz Tevi vairs nedusmojos. Bet mūsu starpā ir stājies kaut kas, ka iet pie Tevis vairs nevaru ... Nejūtos vairs Tevis cienīgs ... mums ir jāšķiras, — jāšķiras uz visu mūžu ... Tu jau pate tā gribēji un arī labāk tā ... Liktens tā gribējis, ka mēs vairs nevaram viens otram piederēt ... Apmierinies un padodies viņa prātam ... Paliec vesela, uz nekad redzēšanos</p>
                 <p>Tavs Pēteris.»</p>
                 <p>Viņš izlasīja uzrakstīto, bet arī tas viņam nepatika, un, saplēsis vēstuli druskās, viņš uzsāka atkal par jaunu:</p>
                 <p>«Cienītā jkdze! Esmu to lietu pārlicis un pie sevis nolēmis, ka ir labāk, ja mēs šķiramies. Jūs jau paši tā gribējāt, un mūsu raksturi nesader kopā ... Man gan ļoti žēl, bet mūsu starpā ir stājies kaut kas, ka mēs viens otram vairs nevaram piederēt ... Tādēļ labāk padoties likteņa lēmumam. Novēlu Jums spēku pārciest savas sirds sāpes, tāpat kā es tās esmu jau pārspējis. Uz nekad redzēšanos</p>
                 <p>Jūsu padevīgais Pēteris Krauklīt.»</p>
                 <p>Nekad vēl viņam nebija nācies tik sāpīgi rakstīt kā šīs rindiņas ... Pārlasījis tās, viņš apmierinājās ... jāsūta vien tās pašas ...</p>
                 <p>«Vai tu arī kādreiz raksti, Kārli?» viņš, sāpīgi smaidīdams, lika vēstuli kuvērā un rakstīja adresi ...</p>
                 <p>«Aja,» ģimnāzists attrauca, «rakstu avīzēm ... Iesūtīju «Mājas Viesim» vienu tulkojumu par tādu milzu kleņģeri un milzu desu, bet vēl nav parādījies. Citi zēni teic, ka tas esot bijis jau agrāk «Latviešu Avīzēs».»</p>
                 <p>«Nu, tad jau vareni ... tad tu esi rakstnieks!» Pēteris piebilda.</p>
                 <p>«Es gribu strādāt priekš tautas,» Kārlis apzinīgi sacīja. «Mēs, latviešu zēni, ģimnāzijā norunājām turēties kopā pulciņā ... Pie mums bija no Jelgavas Varaidošu Zanderis, Kundziņu Kārlis un Zarīņu Kārlis. Tie saka, ka īstā tautas lapa ir «Baltijas Vēstnesis» un tikai tajā mums, īstiem parīotiem, būs rakstīt ...»</p>
                 <p>«Man ar tā liekas!» Pēteris apstiprināja. «Un rakstīt vajag par tautas dzīvi ...»</p>
                 <p>«Tā arī viņi saka. Mums vajag izpētīt savas tautas ierašas, teikas un pasakas un tautu dziesmas. Mums vajag izpētīt savus senču dievus. Es rakstīšu vienu rakstu par Pērkonu Rāmavā, par krīvu un vaidelaišiem ... Es gribu to iesūtīt «Baltijas Vēstnesim», un ja man tad vēl tiek piespriesta godalga — —»</p>
                 <p>«Bet, ja arī ne, tu tomēr raksti . ..»</p>
                 <p>«Katrā ziņā! Latviešu jauneklim vajag būt patriotam ...»</p>
                 <p>«Tā ir pareizi, Kārli, paliec tikai uzticīgs saviem uzskatiem!» Pēteris apstiprināja ... «Še nu ir tā vēstule, nodod to savai māsai un saki, ka es to lieku sveicināt ...»</p>
                 <p>«Merci!» Kārlis palocījās un iebāza to savā kabatā. «Bet par Pērkonu es rakstīšu katrā ziņā ... Zarīņu Kārlis, tas rakstīs par Līgo un par Kauni ...»</p>
                 <pb/>
                 <p>«Rakstiet, rakstiet,» Pēteris vēl viņam, pie atvadīšanās roku sniedzot, sacīja ... «Strādājiet un cīnieties tautas druvā.»</p>
                 <p>Matildei bija smalkas nāsis, viņa manīja it labi, kas te notiek ... skrēja iekšā, skrēja ārā ... likās, it kā viņai te būtu kas ko slaucīt ... Viņa labprāt būtu izzinājuse, ko viņš tur raksta, tikai, diemžēl, neprata lasīt ... Un viņš tai nevarēja vis vairs uzbrēkt: «ko tu te meklē?! ...» Viņai tagad pilnas tiesības uz viņu, un, to iedomājoties, viņš nedrīkstēja ne acu pacelt ...</p>
                 <p>Kad Kārlis bija aizgājis, viņa nostājās pētoši viņa priekšā. «Vai no paņas bija? ...»</p>
                 <p>«Jā ... viņa nožēlo ... lūdz piedošanu, pavisam neesot tā domājusi ...» </p>
                 <p>Viņa savādi iesmējās, kas viņam griezās līdz kaulam. «Netici paņai ... viņa ir viltīga ...»</p>
                 <p>«Un es ... kas es esmu?! ... Starp mums viss ir pagalam! ... Izlietu ūdeni vairs nevar sasmelt ...»</p>
                 <p>«Ak tu muļķa pani, hahahaha!» viņa skaļi un sidrabtīri iesmējās... Tad viņa kaislām acīm uzlūkoja Pēteri, tikpat kā kaķe spēlēdamās ar pelīti ... Un, tā kā viņus tur kabinetā neviens neredzēja, tā piepeši viņu apkampa un spieda uz viņa lūpām tik kaislīgu skūpstu, ka viņam sāka prāti reibt. Atlaiduse vaļā, to vēl spīguļojošām acīm uzlūkoja ... «Pans mīļš, bet muļķis ... hahaha! ...» Tad aizskrēja projām ...</p>
                 <p>Vakarā gulēt ejot, tas rūpīgi noslēdza savas durvis un tomēr it kā bez elpas klausījās un gaidīja viņas soļus ... Viss tumšs un kluss ... Tie arī beidzot tuvojās. Lēni viņa pagrabinājās, tad paliek klusu, it kā maldināta, atrazdama durvis noslēgtas ... Tad sāka grabināties par jaunu, arvien diktāt un diktāk, līdz beidzot sāka durvis dauzīt ...</p>
                 <p>«Kas tur?!» aiz sienas iesaucās kāda balss... «Ko tu te?! ... Tpvh, tpvh, tpvh . ..» Tas bija Koška.</p>
                 <p>Otrā rītā viņa netrallināja vairs, nemazgājās arī vairs balta un neķemmējās spoža ... staigāja savēlusēs un viņam acīs vairs nerādījās ... Bet to tiesu viņam drusciņ vieglāki metās ap sirdi, jo, kā rādījās, tad viņa pate jau atzina, ka nepanesamā saite, kas viņu ar to vienoja, tagad saraustīta ... Tātad — — lai gan no Marīs viņš uz mūžu šķirts, tad taču ne ar viņu uz mūžu saistīts ...</p>
                 <p>Šodien viņu apciemoja atkal negaidīts viesis, pate vecā Mikumiete ... Pēteris centās būt ļoti laipnis, sniedza tai krēslu un lūdza sacīt, ar ko viņai varētu pakalpot?</p>
                 <p>No sākuma viņa gan tā drusciņ stomījās un meklējās, bet tad ķēra lietai tieši aiz cekula. «Ko nu slēpšu, ko būšu! Tā jau meitu mātēm iet ... jāatmet kauni un jānāk znoti lūgties ... Atnesu jums no Marīs daudz labas dienas, Krauklīt kungs ...»</p>
                 <p>«Paldievs, paldievs,» viņš nosarcis atbildēja. «Kā tad viņai iet?»</p>
                 <p>«Kā tad nu iet, vai tad nu labās dienās nācu? Mirkst vienās asarās ... Raud un brēc, ka nevar ne aizklausīties. Jūs jau zināt gan, pēc kam ...»</p>
                 <p>Pēteris piesarcis klusēja, un viņa kā uz ugunīm gaidīja atbildi. «Kā tad nu domājat, Krauklīša kungs?»</p>
                 <p>«Žēl jau man ļoti,» viņš beidzot vilcinādamies iesaucās. «Bet varbūt, ka Marīm taisnība ... mūsu raksturi nesader kopā ...»</p>
                 <p>«Ko nu klausāt!» viņa attrauca. «Tur ne vārdiņa nav taisnības ... Nu, jāsaka jau tā patiesība ... mēs jūs tikai tā izgudrēm krāpām ... Domājām, viņš tā vilcinājās, pagrasīsimies arī uz citu pusi ... Bet vai tad nu domāja, ka tas ar tevi</p>
                 <pb/>
                 <p>tik dziļu sakni ņems ... Āre, kož nu pirkstus nost! Ko lai nu dara, es jau arī tur pa labai tiesai esmu vainīga ...».</p>
                 <p>Karstas asinis saskrēja Pēterim vaigos. «Tas nebija no jums labi, Mikentāl kundze!» viņš pārmetoši iesaucās ... «To jums nekad nevajadzēja darīt ... Izlietu ūdeni nekad vairs nevar sasmelt ... nekad vairs! ...»</p>
                 <p>«Nu, nebija jau labi, es jau neliedzos ... Bet Marīs jau jums tai grāmatā rakstījis un liek arī man jums to pašu teikt ... Starpiņam mēs jau atteicām,» viņa noslēpumaini un paklusu iebilda ... «Nav jau nemaz tā ... Kāds cilvēks mums tur pasvilpa ... tikai tā tukšā lielība ... Marīs ņem atpakaļ it visu, ko uz jums teikuse, un jūs no visas sirds nolūdzas ...»</p>
                 <p>«Tas jau viss labi, bet ir tomēr stājies kaut kas starp mums ... Ir ...ir ... kā lai jums to izteicu, Mikentāl kundze ... kas vienā acumirklī padarīts, to gadiem vairs nevar izlabot ... Lai nu Marītei dievs palīdz! ... bet ko lai dara ...»</p>
                 <p>Arī viņa palika pavisam elēģiska. «Nu, vai tad jums nav ne dzirkstelītes mīlestības pret viņu ... Nu, tu mīļais debesu tēvs! ... Es taču zinu, kā esmu viņu audzinājuse. Zinu, kāds viņai tikums ... rokas darbi ... Godīga taču viņa arī ir ... vienmēr zem manām acīm ... Neizlaižam jau arī viņu kā tukšenieci ... kādēļ man tas jāredz ... jānoskatās viņas asaras?!» Viņa pate sāka slaucīt asaras no acs un kādu brīdi apklusa ... «Nu, tu mīļais dievs un tēvs ... lai nu gan viņa nav nekāda bilde, vai tad viņa nu ir tik nepatīkama ... Nu, abi kā bērni kopā vien esat bijuši ... vai tad nu viņa ir jums tik pretīga un nemīlama? ... To es nevaru saprast ...»</p>
                 <p>«Pretīga un nemīlama?!» viņš aizskarts sāpīgi iesmējās... «Dievs ir mans liecinieks, ka es viņu mīlu vairāk nekā savu dzīvību! Visu, kas man pasaulē, es atdotu par viņas mazo pirkstiņu... Bet ko jūs man esat darījušas?! Ko jūs, mani krāpdamas, esat pastrādājušas? ...»</p>
                 <p>Ziņkārīgi pētīdama un it kā minēdamās viņa to uzlūkoja ... «Nu, kas taču tur varētu būt?! — Kas tas taču varētu būt? ... Nieki, blēņas ... ja tu vēl viņu mīli ...»</p>
                 <p>«Es jau jums to nemaz nevaru izteikt!» viņš, iedzīts šaurumā, tiepās ... Es to tikai viņai pašai varētu sacīt. Mēs visi esam grēcīgi cilvēki ... mums katram reiz kāja klūp ...»</p>
                 <p>Viņa vēl arvien nevarēja iedomāties, kas tas varētu būt, un domīgi nogrozīja galvu. «Ja jau tu viņu mīli, tad jau tik traki nevar būt ... Nu, atnāc pie viņas, Pēterīt, izrunājieties abi, gan jau salabsiet ...»</p>
                 <p>Pēteris domāja un domāja, un cīnījās ar sevi, bet nevarēja apņemties ... «Labi,» viņš beidzot nospiests izdvesa ... «es aiziešu vēl reizi pie viņas ... Izrunāšos ... atvadīšos, un tad mēs šķirsimies uz visiem laikiem . ..»</p>
                 <p>Mikumiete ar to bija jau gluži apmierināta ... Lai tikai viņš atnāk vien, viņa gādās par to, ka tas vairs neaiziet ...</p>
                 <p>Ar ilgām viņa tika gaidīta mājās no Marīs, kura staigāja apkārt tikpat kā mēnešsērdzīga, bija saraudājuse slapjus jau vairākus mutautus, tā ka acis viņai bija pavisam sarkanas. Un, kad nu māte pārnesa viņai to ziņu, ka Pēteris viņu riktīgi vien vēl mīlot, un izteica visu, ko tā ar viņu runājuse, tad viņa sāka no jauna vaimanāt: «Man dievs, mans dievs, ko es esmu izdarījuse! Kur bija mans prāts, kur bija mans prāts ...»</p>
                 <p>Bet, kad viņa tad par daudz sāka kliegt, māte to mierināja ar to, ka viņš tomēr</p>
                 <pb/>
                 <p>atnākšot ... Tad jau varēšot visu izrunāties ... vai tad viņam nu īsti to sirdi neatmīkstināšot ...</p>
                 <p>Tas līdzēja ... viņa atplauka, bet nu nevarēja to vakaru sagaidīt ... Un, kad nu tas vakars atnāca un viņa vēl nebija, tad sāka šaubīties.</p>
                 <p>Tēvam, kurš bija atnācis no veikala, tas apriebās, un viņš īdzīgi iesaucās: «Ko nu pinkšķi tik daudz! ... Vai es neteicu? Nedzen dievu kokā, pēc ne lūgdama nenolūgsi zemē ... Tas ir par to lielo meklēšanos ... Tad tas nav labs, tad tas nav labs ... Kož nu pirkstus nost! ...»</p>
                 <p>Beidzot Marīs uzgavilēja: «Viņš nāk, viņš nāk!» jo pazina jau no tālienes viņa soļus. Viņa steidzās tam pretim un sagaidīja viņu uz savas istabiņas sliekšņa ... Krīt viņam ap kaklu:</p>
                 <p>«Pēter, es tikai tevi mīlu,» bija pirmie vārdi, ko viņa varēja izdabūt ... «Es šo Starpiņu negribu, negribu, negribu! ... Ne acu galā . ..»</p>
                 <p>Viņa to noteica tik enerģiski, ka Pēteris sēdēja tikpat kā uz karstām oglēm un nesamanīja, ko atbildēt. Vai lai viņu atkal par jaunu raudina?</p>
                 <p>«Ak tu tēvs!» māte pie sevis nodomāja. «Kur tāda mīlestība, kas tos vairs var šķirt ... Lai nu viņi izrunājas ... netraucēsim tos,» viņa sacīja citiem mājeniekiem, kuri tad vēl runāja tikai pusbalsī un Marīs istabiņai nemaz negāja tuvumā ... Bet pate viņa tad un šad nostājās durvju tuvumā un klausījās, kā sarunu gaita iet uz priekšu ...</p>
                 <p>Tā nekur negāja. Pēteris gatavojās un gatavojās uz lielo atklājumu, pēc kam tad viņam vajadzēja ņemt ardievas uz visiem laikiem ... Bet sirds tik pilna, ka viņš vairāk nevar izdabūt: «Redzi, Marī, no mums nekas nevar iznākt ... Redzi — — kā lai to saka ... neesmu tevis cienīgs ...»</p>
                 <p>Kā viņš tā, tā viņa tūdaļ sāk pūst vaļā ... Viņš nevar to apmierināt vien.</p>
                 <p>Māte nogrozīja galvu ... Tiem jauniem tas prāts svaidās, ka viņi paši nezin, kur un kā? Viņa atcerējās pate no savām jaunām dienām. Viņa arī pate nezināja, vai iet pie Mikumu dēla vai ne? Tad viņus ieslēdza klētiņā ... viņš nomauca tai gredzentiņu, noņēma vainadziņu un viņu ieguva. Viņa to nenožēloja. Un tāpat viņa tagad domāja piepalīdzēt ... Viņi ne manīt nemanīja, ka tā aizgrieza durvīm atslēgu priekšā un viņi bija savaņģoti ...</p>
                 <p>Un viņi abi dudināja, dudināja, galvas kopā sabāzuši. Viņa dziedāja vienu un to pašu dziesmu: «Pēterīt, es tikai tevi mīlu.» Un, kā viņš nāk ar savu: «Es nevaru, Marī, es nevaru ... neesmu tevis cienīgs ...» tā viņa atkal pūst ... Kamēr tad viņu apmierina ... Savā nevainībā viņa ne sapnī nevarēja iedomāties, kas nospieda Pētera sirdi un kas bija viņa noziegums. Viņa domāja, ka tai draud briesmas pavisam no citas puses. «Ja tu mani atstāj, tad man jānoslīcinās vai jāpakaras ...» Pavisam traki!</p>
                 <p>Bet beidzot jau viņa pa gabaliņam lūkoja izvilināt viņa noslēpumu. Ortrude jau diezin vai viņu tā mīlēšot un neesot jau arī tautiete ... Bet viņa pate, — šī jau nu gan vairs citādi nerunāšot kā pa latviski, to šī varot pazvērēt.</p>
                 <p>Viņu šīs bažas gandrīz vai pajautrināja. «Vai tad tu tik ļoti no tās Ortrudes bīsties?! ... Nu, tad man tev jāatzīstas atklāti: lai viņa skaista, lai bagāta, bet precēt es viņu nekad neprecētu! Ko tu ar tādu vācieti lai iesāc? Viņai tad vajag meitu priekšā un meitu pakaļā, un saprasties tu arī lāgā ar viņu nevarī. Tai citi mērķi, citi ideāli ... tur nav nekāda dzīve ...»</p>
                 <p>Bet nu Marīs viņam pilnīgi šinī ziņā piebalsoja ... teica, ka dzirdot no viņa prātīgu vārdu. Vācietes vēl pie tam ļoti ķildīgas un niķīgas. Esi tu precējis viņas</p>
                 <pb/>
                 <p>naudu, esi tu arī pilnīgi viņas vergs ... Viņa tad tev to katru dienu met priekšā ...</p>
                 <p>Tā viņš pamazām aizmirsās, neatminēja vairs to, kas viņus šķir, bet sāka ar viņu tērzēt un pārrunāt vecus laikus ... Viņi aizņēma arī savu pirmo satikšanos ar Ortrudi, viņas cīņu ar to un sāka pat vilkt par viņu vaļā tai mērā, ka sadūrās tīri ar astoto bausli ... Un Marīs pa tam smēja, tā sakot, no visas sirds ...</p>
                 <p>Pēterim patiktu vēl joprojām ar viņu tērzēt un kopā būt, bet nu jāprotas taču arī un jāiet uz mājām, lai cilvēki var tikt pie miera ... Bet, kad viņš gribēja iet, tad atrada, ka durvis cieti un tas nevar tikt ārā ...</p>
                 <p>Nevar sacīt, ka šāds atradums viņu būtu nepatīkami pārsteidzis ... Un Marī tāpat ... «Tā kā es ārā nevaru tikt,» viņš lika priekšā, «tad man jāpaliek tepat pie tevis pa nakti ...»</p>
                 <p>Viņa gan par šādu iedomu satrūkās ... «Nē, nē, mans draugs, to nevar! ...» Bet pate apskatās, citas izejas nav. Dauzīties un taisīt troksni vēlā vakara laikā, kur visi jau nomiguši, arī nevar ... Nu labi, viņa to pieņem arī...</p>
                 <p>Ierīkojās nu abi, cik labi nu var ... viņš tāpat piesēdās uz viņas gultas malu ... Un kā to laiku lai citādi aizpilda, ja ne ar glāstiem un skūpstiem?</p>
                 <p>Ja jau viņai jānodod liecība par savu mīlu, tad lai notiek arī...</p>
                 <p>Otrā rītā, kad Pēteris pamodās savas mīļās apkampienos, viņam nenāca ne prātā vairs tai atzīties, ka nav viņas cienīgs.</p>
                 <p>Tagad viņa nodevusi savu likteni viņa rokās un viņš jūt spēku priekš diviem ... Viņa saldi un cieti nomigusi ... viņš negrib to modināt un traucēt ... Lēni uz pirkstu galiem tas pieceļas un apģērbjas ... Viņam jāaizšaujas uz mājām, jāapskatās, kā ar veikalu iet, pēc tam viņš nāks atkal šurpu ...</p>
                 <p>Viņš paraudzīja tagad durvis — — tās bija vaļā ... Kāda nezināma roka to visu gudri iekārtojuse ... Ārā viņš sastapa māti, kura zīmīgu smaidu ar viņu apsveicinājās ... Viņš nobučoja tai trīsreiz roku, viņa tam mīļi noglaudīja vaigus ... Bez vārda teikšanas viņi sapratās, redzēja viens otra sirdī...</p>
                 <p>«Vēlāk atnākšu,» viņš sacīja. «Tagad jāredz, kā pa mājām iet . ..»</p>
                 <p>«Nu jā!» viņa piebalsoja. «Svešās rokās jau veikalu nevar ilgi atstāt ... Kuram gan mūsu laikos var uzticēties ...»</p>
                 <p>«Es gribu arī apskatīties jaunās telpas, kuras man turpat blakus piedāvā,» viņš vēl turpināja. «Ja cena būs pa rokai, tad ņemšu nost un uzsākšu tirgoties patstāvīgi. Noiešana man nebūs mazāka kā tagad, un kādēļ tad lai Brikmanis vien būtu tas gudrais ...»</p>
                 <p>«Zināms, ko tur priekš cita plēsties, paša dzīve paliek paša dzīve,» viņa piebalsoja. «Mēs jau nu piepalīdzēsim, cik varēsim... Tec, tec, dēls... uz pusdienu gaidīšu ...»</p>
                 <p>«Būšu ... Es domāju, ka tad man ar telpām būs jau kārtībā ... Ar Brikmani pēdējā laikā grūti sadzīvot ... Kamēr mums tā biedrība, tas rūc katru dienu kā nelabais ...»</p>
                 <p>Viņš aizgāja ... Ārā maza atsala un svaigs gaiss, kā jau tas mēdz būt februāra mēneša otrā pusē. Tagad viņa dzīvē sākās jauns laikmets, un viņš mana, ka netop vairs tik ļoti svaidīts no nejaušībām kā agrāk, bet viņš pats savu dzīvi darīna. «Tas liela lieta, ja cilvēkam drusciņ naudas,» viņš pie sevis nodomāja ...</p>
                 <p>Pusdienas laikā viņš patiešām bija atkal klāt ... Uz galda jau kūpēja cāļu zupa un vēl citi gardumi, kas sita pretim nāsīs spēcīgu un dabīgu smaržu. Tie</p>
                 <pb/>
                 <p>gaidīja uz viņu. Jo, lai lieta ietu vēl gludāki un glumāki, tad māte gādāja par labu cieņu ... Citi mājenieki to nemaz nevarēja īsti saprast, jo nebija taču nekāda svētku diena. Bet drīzi vien tas izskaidrojās. Tiklīdz Pēteris ieradās, Marīs tam pretim, ne noskumuse vairs, nekā, laimīga kā saulīte, sniedza viņam skūpstu pretim un bučojās ar viņu, visiem redzot, kā jau tāda, kurai uz to pilnīga tiesība. Tagad arī Kārlis un mazais Albertiņš nojauš daudzmaz, kas par lietu ... Bet lai nu kā ... Pēteris viņiem patīk ļoti, it sevišķi Albertiņam ...</p>
                 <p>Tiklīdz tēvs ieradās, visi sēžas klāt pie galda un ēd ... Arī Marīm, kura visas tās dienas nav ne ēduse, ne bijuse, tagad apetite laba un Pēterim ne mazāk ...</p>
                 <p>Mikums iesāka valodas par pavadītiem biedrības svētkiem un tad par veikala darīšanām. «Teic, ka tam Štālberģim ar to drukātavu vairs nekā neejot,» viņš beidzot ieminējās ...</p>
                 <p>«Tas «Baltijas Vēstnesis» tur vairs nemaz netiekot drukāts ... Vai lops! Ja nu viņš izkrīt cauri, tad man tie trīssimti pagalam . ..»</p>
                 <p>«Nu, būs jau viņam atkal cits kas, ko drukāt,» Pēteris viņu mierināja. «Uz grāmatām jau arī pelna. Un pie viņa tiek drukātas ļoti labas un vērtīgas grāmatas ...»</p>
                 <p>«Kad jau nu tās tikai pērk,» Mikums iebilda. «Maize vajadzīga katram, bei grāmata — — dažs domā, ko es to pirkšu, izdzeršu labāk glāzi alus ...» Patiesībā arī viņš pats tā domāja ... «Bet Štālberģis jau par traku dzīvojot,» viņš vēl atņēmās ... «Tāds cigārs, kurš maksājot 5 kapeikas, tas priekš viņa par prastu, viņš sviežot kaktā, tam vajagot tādu cigāru, kurš maksājot desmit kapeikas gabalā ... Cik ilgi tas tā var iet?! Jau tagad caur avīzēm naudu meklējot ...»</p>
                 <p>Varēja redzēt, ka Mikumam daudz citas lietas pieaugušas vairāk pie sirds nekā Marīs laime ...</p>
                 <p>Pate sarauca pieri. «Lai nu paliek Štālberģis ... runāsim, kas jārunā ... par saviem bērniem. Cik tad dosi Marīm līdzi tās naudas?»</p>
                 <p>Vecis ieplēta acis un palika tāds jocīgs ... «Nu, Starpiņš jau man runāja ...»</p>
                 <p>«Ej nu ar savu Starpiņu!» pate atcirta ... «Note mums spiest pie viņa savu bērnu, kad viņam patīk Krauklīts ...»</p>
                 <p>«Tā, tā, tā,» vecis norūca ... «Nu, labi ... kādi tūkstoši trīs jau nu būs jādod ...»</p>
                 <p>Vecā piesarka un vairākkārt ieklepojās. «Nu, dod jau visus piecus, kā runāts! ... Vai tad svešam, savam bērnam ... Marīs taču ir tava mīļā meita, un Pēteris mums tikpat kā miesīgs bērns.»</p>
                 <p>«Nezinu!» vecais domīgi sūkstījās ... «citi bērni arī aug ...»</p>
                 <p>«Lai nu aug, lai, būs arī tiem citiem!» māte attrauca. «Kamēr esi sācis tirgoties ar labību un liniem, tev jau šepte nu tā iet, ka tu nu nepavisam nevarī brēkt ... Ja jau Kreilis savai meitai varēja iedot tik daudz, tad tu nevarēsi iedot nieka piecus tūkstošus ...»</p>
                 <p>«Kārlim študieres arī drīzi vajadzēs ... mazais Albertiņš tāpat prasīs skolas,» Mikums iebilda ... «Ar liniem un labību nemaz neiet, kā tu domā ... mužiki paliek ar katru dienu gudrāki ...»</p>
                 <p>«Ko nu stāsti?! Kamēr esi izlicis izkārtni «Pie tautieša», laucenieku rindas tik lielas, ka nevar vairs mūsu sētā satilpt, un nauda tev nāk pa logiem un pa durvīm ... Ja jau bērniem dod, tad ir jādod tā, ka var ko iesākt ...»</p>
                 <p>Arī Marīs sarka vien un teju, teju gribēja jaukties pulkā un aizstāvēt savas intereses ... Bet Pēterim šāda līgšana bija neomulīga. «Lūdzu, kam šādas valodas?!» </p>
                 <pb/>
                 <p>viņš beidzot iesaucās. «Es nekādas naudas neprasu, es ņemu Marī tādu, kāda viņa ir ...»</p>
                 <p>«Kuš nu, kuš,» māte viņam meta ar acīm. «Te jau nav runa par tavu prasīšanu, bet par mūs' došanu. Tāpat jau tev vajadzēs priekš vīnūža ierīkošanas ... Vai saņēmi gan telpas? ...»</p>
                 <p>«Saņēmu. Dārgas gan ... deviņi simti gadā ... Bet maksāt var ...»</p>
                 <p>«Deviņi simti?!» Mikums iesaucās. «Kur nu vēl papīri un cits viss ... Kur to visu var ieņemt? ...»</p>
                 <p>«Maksā citur vēl vairāk ... līdz tūkstoš un pat tūkstoš trīssimti,» Pēteris paskaidroja. «Nekas, es tikšu cauri! Īre man jāmaksā pusgadu uz priekšu, tas ir četri simti piecdesmit rubļu, kronim un pilsētai piecsimts rubļu, iznāk deviņsimt piecdesmit ... Un tūkstoš rubļu, tas man ir ...»</p>
                 <p>«Jā, jā, priekš ierīkošanas arī vajadzīgs,» māte pastāvēja. «Istabas lietas, ķēķa trauki, mēbeles ... viss ... Nauda jau tā iziet, tā iziet, viņas nekad nevar būt par daudz. Nu, veci, ko tik daudz tielējies, teic vārdu ... Pieci tūkstoš rubļu un skaidra lieta ...»</p>
                 <p>«Nu jā, jā, kad jau nu tu saki, lai iet arī! ...» Mikums beidzot padevās. «Citam jau nu gan es to naudu nedotu, bet Pēterim katrā laikā ...»</p>
                 <p>«Nu, zināms,» māte teica, «pieci tūkstoš rubļu un kāzas, tās arī tev jāsarīko ... Kad tad nu tās turēsim? ...»</p>
                 <p>Tas bija atkal tāds kutelīgs jautājums ... Mikums domāja un domāja. «Savi simti pieci, tas iziet atkal, ka ne redzēt ...»</p>
                 <p>Kad valodas vairs negribēja iet uz priekšu, Pēteris iebilda: «Kādu lielu kāzu tad mums vajadzīgs? Tuvākie radi un draugi ...»</p>
                 <p>«Nē, nē, es bez kāzu gan ne,» Marīs pretojās ... «Tad es labāk nemaz neprecos . . »</p>
                 <p>«Ir jau pareizi,» māte viņai piebalsoja. «Kad Kreilis savai meitai varēja iztaisīt kāzas, vai tad mēs apakšā paliksim... Tikai, ja mēs visus savus radus un draugus lūdzam, tad mūsu dzīvoklis par mazu ...»</p>
                 <p>«Varētu noīrēt biedrības māju,» Marīs ieteica ... «Nule pat vēl turpat sarīkotas kādas kāzas ... Tur jau atkal telpas, lai danco simtiem pāru ...»</p>
                 <p>«Nu, izīrēs biedrību,» māte piebalsoja ... «Nu, veci, saki, kad būs kāzas? ...»</p>
                 <p>«Āre, vai tad nu deg?!» Mikums errīgi attrauca, jo redzēja, ka ir iekritis... Kāzas biedrībā izmaksās vismaz 500 rubļu, un tos 5000 arī kāzu dienā jānoskaita. «Marīs jauna un Pēteris jauns ... Ko tur steigt pa galvu, pa kaklu ... vai tad nevar drusciņ pagaidīt ...»</p>
                 <p>Iestājās brīdi klusums. Marīs par tādu tēva ierunu palika tīri nopliķēta, tāpat arī Pēteris nezināja, ko sacīt. Pate domīgi un zīmīgi ieklepojās ... «Nu, ar to gaidīšanu tā ir ... Bet kādēļ tad tu gribi lietu vilcināt? ... Marīs lai pirms par vecu meitu paliek, tad laidīsi viņu pie vīra? Kas vajadzīgs, tas vajadzīgs ... Pēteris uzņem pats savu saimniecību, kā tad lai viņš bez sievas iztiek? Un kāzas tev viņam tā kā tā jātaisa, vaļā jau nu netiec ...»</p>
                 <p>«Nu, labi, jau labi,» viņš, šaurumā iedzīts, atmeta ar roku. «Nolieciet jūs, es jau būšu uz miera. Manis dēļ, lai iet arī biedrībā ... Bet, ja man priekš šeptes būs sīkas naudas vajadzīgs, tad Pēterim jāņem tas Štālberģa papīris. Tas taču vienalga, vai ne? ...»</p>
                 <p>Viņš pakārstīja mēli, lai domā, ka tas pa jokam, bet tur tie joki un tur tā patiesība arī bija. Protams, ka Pēteris jau nu atkal visādi bija uz miera ... Norunāja kāzas pēc mēneša. Bet saderināšanās kartes jāizlaiž, tā Marīs pastāvēja,</p>
                 <pb/>
                 <p>vai jau rīt pie dienas. Savas tiesības uz Pēteri viņa ne acumirkli ilgāk negribēja slēpt.</p>
                 <p>Bet, ko kāzās lūgt, tas bija ļoti sarežģīts jautājums, par ko vēl izcēlās domu starpības. Jo, kad kāzas taisa, tad, pēc Pētera uzskatiem, jāielūdz arī konsuls un ģimene. Visi ieplēta acis, kad dabūja zināt, ka tas viņam tik tuvējs radenieks. Ortrudei tātad iznāca Pētera kāzās dancot. Marīs to īsti vēl nevarēja sagremot, tādēļ lieta netika vēl galīgi izšķirta, bet vēl atlikta pārdomāšanai.</p>
                 <p>Beidzot vēl māte cēla galdā pudeli vīna, ar ko mielasts noslēdzās, uzdzerot uz Marīs un Pētera derībām ...</p>
                 <p>Tad viņi izšķīrās. Nestāvēja jau viņiem priekšā nekādas svētku dienas, jo kāzas vajadzēja steigt un jauno mājturību ierīkot. Tamlīdz visu apgādāt; arī par brūtes kleiti Marīm jāzin, kur un kā.</p>
                 <p>Pārnācis mājās, Pēteris atrada priekšā Fuchsingu. Matildes māte viņam asarām acīs stāstīja, ka meita viņu atstājuse un aizbraukuse kādam tēviņam līdz uz Pēterburgu. Tur viņa būšot uzstāties tādos tejateros, tas ir, par naudu dziedāt. Viņa gan gribējuse norunāt, bet nekā. Šai Rīga esot līdz kaklam apnikuse. Nu viņa paliekot viena kā koks, jo grūti ticams, ka meita vairs pie viņas atgriezīšoties.</p>
                 <p>«Lai iet,» Pēteris viņu mierināja. «Varbūt, ka viņai vēl kādi panākumi. Uz ko cilvēkam luste, to viņam nekad nebūs liegt.»</p>
                 <p>Un, kad Fuchsings viņu aicināja: «Persi, machst du mit einen Kleinen?» (Persi, vai tu dzersi līdzi maziņo?) viņš uz vārdiem piekrita: «Jawohl!»</p>
                 <p>«Kas tev tik priecīgs atgadījies?» Fuchsings, viņu vērīgi uzlūkodams, sacīja. «No tavām acīm jau staro pate laimība?»</p>
                 <p>«Tā gan var būt!» Pēteris ātri attrauca. «Varī man novēlēt laimes ... esmu līgavainis.»</p>
                 <p>«Sen jau?»</p>
                 <p>«Patlaban ... Tu esi pirmais, kuram to izpaužu.»</p>
                 <p>«Tad arī tu, mans dēls Persi!» Fuchsings pa pusei pārsteigts, pa pusei sāpīgi iesaucās. «Nu jā, no tās nelaimes jau mēs neesam pasargāti. Sieva agri vai vēlu mums pakaras kaklā.»</p>
                 <p>«Bet es savu tik ļoti mīlu!» Pēteris apgalvoja.</p>
                 <p>«To visi pirms kāzām saka,» Fuchsings atbildēja. «Pēc kāzām tikai reti ... Tad tiešām tev, zēn, ar to Ortrudi tik ātri veicies? Es jau paredzēju, ka lieta citādu galu neņems. Velti viņa nebija Latviešu biedrības ballē.»</p>
                 <p>«Netrāpīji, draugs! Nevis ar Ortrudi ...»</p>
                 <p>«Ko, tu nemēģināji?! Šo partiju... Persi, tu esi «šāfskopfs». Būtu man gadu divdesmit mazāk uz muguras, tad tev parādītu ... Bet kura tad ir šī Ortrudes laimīgā sāncense?»</p>
                 <p>«Mikentāla Marīja ...»</p>
                 <p>«Persi, tu esi «šāfskopfs» ...»</p>
                 <p>«Nekādā ziņā ... Esmu gudrākais un laimīgākais cilvēks pasaulē. Mēs, latviešu patrioti, drīkstam precēt tikai latvietes. Un īsti mīlēt un aplaimot mūs spēj tikai latvietes.»</p>
                 <p>«Var jau būt! Novēlu sirsnīgas laimes. Tavās kāzās neiztrūkstoši ieradīšos ... Ardievu ...»</p>
                 <p>«Ardievu!» Pēteris, viņam aizejot, nosauca pakaļ.</p>
                 <p>Viņš sajuta sevī lielu pārākumu pret šo vecpuisi, kuru «neizbēgamā laime» vēl nebija ķērusi un kurš vēl līdz šo baltu dienu nebija spējis sievu izmeklēties.</p>
                 <pb/>
             </div>
             <div type="chapter">
                 <head>Septiņpadsmitā nodaļa</head>
                 <p>Kam bija jānāk — tās bija kāzas ...</p>
                 <p>Smuki viņas tika nosvinētas — Latviešu biedrības namā. Mikentāls naudu nežēloja, un, ja tas gribēja skopoties, pate piegrūda viņam pie sāniem: «Vai gribi, lai ļaudis runā, ka Kreiļi savai meitai pārākas kāzas iztaisa nekā Mikumi?»</p>
                 <p>Tas līdzēja. To nevienam nebūs sacīt. Ne vien ēdienam un dzērienam nebija trūkt, bet viss lai būtu tas labākais! Lai gan no kāzu nama — biedrības mājas — nebija necik tāļu līdz Jāņa baznīcai, tad tomēr visi brauca ar ekipāžām. Tāpat Jāņa baznīca, kur notika laulāšana, bija skaisti pušķota. Sievas tēvs gribēja Pētera, baznīcu, bet turienes mācītājus neparko nevarēja piedabūt, lai ceremoniju izdarītu latviešu valodā. Un brūtgāns atkal neparko nepielaidās ... tai būšanai vajadzēja notikt skaidrā latviešu valodā un nevis tā kā pie Kreiļiem, par «deutsch». Tādēļ jau labāk viņi palika pie to pašu veco «Jāni».</p>
                 <p>Tur tādi glauni kāzenieki nekad vēl nebija redzēti ... Brūtgāna brāļi frakās, baltām pītām lentām pār kamiešiem, brūtes māsas kružuļainos svārkos ar turnirēm un šlepēm. Un ļaudis, kas bija nākuši skatīties, nevarēja nolaist ne acu no skaistā, pasīgā brūtes pāra. «Kas tie tādi?!» viens otru jautāja. «Kam tad šī meita ir, un kas tad šis tāds ir, kas viņu apņem?» — «Šī jau esot kopmaņa Mikentāla meita ... tēvs brangi iedzīvojies. Un brūtgānam pašam vīnūzis pie tirgus plača ... esot viņš tur tanī Latviešu biedrībā tāds priekšnieks ... Jā, jā, bagāti cilvēki, tie jau to var.»</p>
                 <p>Ko baznīckungs teica, uz to, protams, viņi negrieza lielu vērību. Bet runas biedrībā tika turētas jaukas un skaistas. Tik daudz patriotu un mācītu tautas dēlu kā Pētera kāzās reti kad bija kopā. Bez Pētera tuvākiem draugiem un paziņām Bernharda Dīriķa, Richarda Tomsona, Jāņa Baumaņa, Kaspara Biezbārža un Andreja Spundes bija vēl iegadījušies Rīgā un pie godībām klāt Krišjānis Valdemārs un Kronvalda Atis. Pēdējais neliels miesās, bet augstu, platu pieri, dziļām, tumšām acīm, dzīvs kā dzirkstele, turēja jūsmīgu runu par latviešu «ozola dēlu» un «liepas meitu», par «kumeliņu» un «bālēliņu» un «tautu meitu vainadziņu» ... Bez tam viņš runāja vēl ļoti daudz ar saviem biedriem, it sevišķi ar Kasparu Biezbārdi, par latviešu valodas jautājumiem un lietoja tādus vārdus, kas izklausījās pavisam tādi svešādi, piemēram: «stāvoklis», «burtnīca», «zīmulis». Tās bija gudras valodas! Valdemārs atkal runāja, ka «latvju dēliem būs braukt jūriņā un zeltu krāt pūriņā» ... Viņš runāja diezgan mierīgi un nemāksloti, bet viņa vārdi bija tik pārliecinoši, ka neviens par tiem nešaubījās. Bija ieradušies arī jaunie advokāti Einberģis un Veinberģis, bet tie daudz nerunāja, bet vairāk noņēmās ar kāršu spēli, pie kuras arī piedalījās Spunde, Fuchsings un Mārcis. Un Mārcis pārāk dzīvi spēlēja, kad vinnēja, tad priecājās abi ar sievu, kad zaudēia, tad sūkstījās. Bet citi — — auksti un lepni, vienalga, vai vinnē vai paspēlē. Veinberģis noņēma Spundem astoņi simti.</p>
                 <p>Ieradies bija vēl kāds reti cienīts viesis, konsuls Rabemanis ar jaunkundzi. Māte ar dēlu nekādi nebija piedabūjami līst pie latviešu bauriem. Ortrude turpretim joku pēc gribēja visu šo joku noskatīties; interese viņai nebija nekāda, jo viņa, kā runāja, bija saderinājusēs ar kādu augstāka ierēdņa dēlu, kādu «fon». Tādēļ viņa ar it mierīgu sirdi nāca papriecāties par Pētera laimi, bet jau tā kā no augšienes. Arī brūtei viņa sacīja kādus laipnus vārdus, bet tā nebija diezgan veikla tos saņemt, tādēļ viņām abām lāgā nevedās. Turpretim konsuls drīzi vien ar latviešu patriotiem iestiga dziļās valodās. </p>
                 <pb/>
                 <p>«Es piekrīt Valdemār kungam, tas ir riktīg, ko viņš sak,» tas visiem par brīnumu, lai gan lauzīti, tad tomēr diezgan labi, iesāka pa latviski. «Lai tokš tie latvieš būvē tās kuģes, jo ar to iten fein var pelnīt. Mēs ļoti daudz aizdod naud projem engliš, holendiš un noris rēderiem. Bet, ja latvēš ņem to frakt, tad tok tā naud' paliek tepat iekš Inland. Aber tas nevaid lab, kad tie latvieš iekš sav ceitung tais vien rīdīšan uz tiem vācu kungiem. Mēs tok vis ir vien's zemes bērn . . tie vācieš un tie latvieš tok ir viens ...»</p>
                 <p>Richardam Tomsonam un Jānim Baumanim bija tas gods viņam sniegt šinī ziņā kādus paskaidrojumus. «Nav gluži tā, konsula kungs,» Tomsons sacīja, «vācu prese iztulko aplam latviešu dibinātos aizrādījumus. Ja runā par rīdīšanu, tad par to drīzāk var vainot vācu presi. Pēdējā laikā gan attiecības drusciņ labojušās ... Šinī pašā namā pie tā iesvētīšanas mums bija tas gods redzēt par saviem viesiem Kurzemes un Vidzemes muižnieku vecākos.»</p>
                 <p>«Jā, jā, es lasī to iekš ceitung un gaužām priecājos,» Rabemanis attrauca. «Vai tie nebij prātīg vārd', ko viņ sacī?»</p>
                 <p>«Ko tad mēs gribam?!» Tomsons turpināja. «Mūsu nolūks ir vest tautu pie izglītības un turības. Mēs latviešu gruntniekiem gribam rādīt, ka, racioneli zemi kopjot ar jaunlaiku zemkopības rīkiem un skunstmēsliem, tie var tikt pie turības un izglītības, tā ka pat muižniekiem nebūs negods ar viņiem sēdēt pie viena galda.»</p>
                 <p>«Jā, jā, kas jau ir vien kulturel darb , tas jau ir gaužām lab',» konsuls piekrita.</p>
                 <p>«Un Rīgas latviešiem mēs atkal skubinām iegūt nekustamu īpašumu, celt mājas un kļūt par īstiem Rīgas pilsoņiem,» Baumanis no savas puses papildināja. «Latviešiem vajag vairāk uzņēmības gara, vairāk patstāvības. Saimniecība ir tas pamats, uz kura var uzplaukt tautība. Tauta, kurai trūkst saimnieciskas turības, tā nav nekāda tauta, tā ir tikai pūlis.»</p>
                 <p>«Ganz richtig, ja, ja!» konsuls piebalsoja.</p>
                 <p>«Kas vāciešiem tur var būt pretim, ja mēs ceļam mājas un vairojam pilsētas bagātības?» Baumanis turpināja. «Tas viņiem tikai par labu var nākt.»</p>
                 <p>«Richtig, richtig!» Rabemanis, galvu kustinādams, piekrita.</p>
                 <p>«Jā, jā, kungs,» Kreilis, kas visu laiku bija noklausījies, iebilda, «mēs tagad gribam visi vienādas rektes un brīvības.»</p>
                 <p>«Jā, mīļo Kreil, saprotu, saprotu,» konsuls attrauca, «Bet mūsu rektes un brīvības atronas iekš mūsu naudas maka. Ja mums tas klausa, tad mums brīvības un rektes netrūkst.»</p>
                 <p>Kāzās bija ieradies arī Pētera principāls Brikmanis. Tas arī izņēmās tiku tikām ar latviešu tautas pīlāriem, bet palika pie savām atsevišķām domām. «Visa tā Latviešu biedrība ir tikai tāda muļķīga būšana. Ne tur kas labs var būt, ne prātīgs notikt! Vācietis tomēr paliek vācietis ... viņš citādā štandē un citādi tiek ieskatīts.»</p>
                 <p>Viņš tādēļ sviedās klāt konsulam, ar kuru satikties tuvāki tas ieskatīja par sevišķi lielu godu. Viņš domāja tam īsti darot pa prātam, ja runāja pa vāciski. Šinī mēlē viņš tam klusu pačukstēja: «Vai dzirdat, kā tie latvieši tagad savu valodu izķēmojuši? Veco, godīgo «bleifederi» tie nokrustījuši par «zīmuli», grāmatu, ko sūta pa pastu labiem draugiem, par «vēstuli». Kas to lai vairs saprot? Nu, muļķības tur vien ar to Latviešu biedrību ir.»</p>
                 <p>Viesi devās visi uz lielo zāli, kur patlaban vajadzēja sākties kādas ludziņas izrādei, kura tika uzvesta jaunam pārim par godu. Bez tam vēl Štālberģis bija apsolījies nodeklamēt savu tulkoto Manfrēdu. Ortrude kā literatūras pazinēja</p>
                 <pb/>
                 <p>par to sevišķi interesējās. Diemžēl, viņa tikai nesaprata to valodu. Bet, kas attiecas uz to «deklamāciju», tad viesu lielākā daļa, kura zem šāda sveša vārda bija diezin ko sagaidījusi, likās būt ļoti maldījusies: «Nostājas pie loga un norunā ... nieks vien no tādas deklamācijas ...» Itin vienkārši, viņi nesaprata tekstu un nezināja arī, ka tas viņam tā priekšā rakstīts.</p>
                 <p>Bet nevarēja sacīt, ka viesi tādēļ nebūtu amizējušies un viss noritējis tajā labākā kārtībā. Ar vārdu sakot, Mikumu meitas kāzas bija ne vien ārēji greznas un lieliskas, bet arī iekšēji daudz dziļākas un vairāk izjustas nekā Mārča un Grieteles kāzas.</p>
                 <p>Un, kad visa tā godība bija nobeigusies, tad Pēteris ar savu līgaviņu nedevās vis kāzu ceļojumā uz Itāliju, bet veda to uz savu jauno maizes vietu, jaunpieņemto vīnūzi necik tālu no Brikmaņa.</p>
                 <p>Pēdējais, kad gāja garām viņa veikalam, arvien žēli nodomāja: «Skaties, ko viņš man apēdis!» Un katru pazīstamu, ko tas satika, tas apvaicāja: «Vai jūs pazināt Krauklīti?! Likās itin godīgs cilvēks, bet kur viņš to visu varēja ņemt?!»</p>
                 <p>«Nu, sievas tēvs Mikentāls jau turīgs vīrs,» viņam parasti atbildēja. «Un pats arī bija vienmēr taupīgs zēns ... nebija jau nekāds laidējs ...»</p>
                 <p>«Jā, jā, var jau būt,» Brikmanis aizdomīgi piebalsoja ... «var jau būt! ... Lai dievs palīdz katram ... būs mums visiem diezgan ... Lai jau nu dievs viņam palīdz ...»</p>
                 <p>Krauklītim dievs palīdzēja arī! ... Viņš Brikmanim stipri sāka konkurēt. Pētera agrākais vīnūzis bija slavens tikai ar saviem dzērieniem, tagadējais slavens arī ar ēdieniem. Tas bija Marīs nopelns. Vai, kas viņa par saimnieci?! To iepriekš nemaz nevarēja domāt! ... Lai varētu ar Pēteri pastāvīgi kopā būt, viņa pate vadīja maizes galdu un neļāva to iznomāt. Viņas tumšās, dzirkstošās acis redzēja visu, kur kas nekārtībā, uzgāja meitām par katru nolaidību. Pret dienestniekiem barga, bet toties pret viesiem laipna un uzmanīga. Ēdienu viņa prata pagatavot skaidru un garšīgu, deva tā, ka paēst, un pie tam vēl par lētu cenu ... Cilvēks jau tā tika vilkšus iekšā vilkts ... Nu, protams, netrūka jau arī mātes padoma. Vecā Mikumiete bija gandrīz arvien sastopama pie Krauklīšiem, ka pate savu mājturību gandrīz palaida. Bet Pētera saimniecība caur to cēlās ...</p>
                 <p>Telpas te bija apmēram tādas pašas kā agrāk Brikmaņa vīnūzī. Priekšā lielā istaba ar leti, blakus biļarda istaba līdz ar ēdamo istabu un ķēķi un tāpat letes dibinā, aiz biezām draperijām, mazs kabinets priekš tādiem viesiem, kuri tā paslepus uz ātru roku pieskrēja un negribēja būt no lielā pūļa redzami. Īsi sakot, piedzīvojumi jau mācīja, kā vajag un kā ir labāki ... Te tad nu Fuchsings bija ļoti bieži redzēts viesis un atvilka sev līdz vienu vai otru biedri. Pienāca arī Kreilis aiz vecas draudzības un citi biedrības vīri. Bet vēl jo vairāk interesējās par veikalu Mikums un nāca ar visiem saviem paziņām. Viņš tagad savu glāzi iedzēra ar pavisam citādu sajūtu, jo nauda, ko viņš patērēja, palika taču paša znotam. Tad jau arī nav par grēku iemest vienu otru glāzi vairāk ...</p>
                 <p>Tā Pēterim ar savu Marī pēc kāzām nebija nekādas svētku dienas un atpūta ... tik ciets darbs, ka cauru dienu steigšus vien vajadzēja steigties. Tikai šad un tad savā steidzībā tie sastapās ... bija viens otram ceļā ... Viņa tad cieti jo cieti spieda viņa roku un viņš pretim ... Vai atkal pazagšus viens otru uzlūkoja ... Viņi bija laimīgi, ļoti laimīgi ...</p>
                 <p>Pēterim patiešām dažkārt likās tā, it kā nu it viss būtu jau sasniegts. Viņam savs Marīs, tautai sava Latviešu biedrība, ja viņam vēl būtu kāda vēlēšanas, tad, varbūt, tikt šinī biedrībā par ekonomu. Viņam likās, it kā nu pasaulē visas pretības un nesaskaņas būtu izbeigušās.</p>
                 <pb/>
                 <p>Te kādu vakaru — jau gaiša pavasara — bija saradušies atkal pie Pētera viņa draugi un tuvinieki ... Fuchsings, Kreilis un sievas tēvs pa kabinetu trieca un prātoja par kādu jaunu teatra spēlētāju trupu, kura gribot nākt uz Latviešu biedrību teātri spēlēt ... Viens no viņiem esot viņu pašu runas vīra Pētera Alunāna dēls, vēl gluži jauns cilvēks, bet smalks teatra spēlētājs. Citi viņu redzējuši Jelgavā ... tiklīdz uznākot uz skatuves vien, jāsmejoties, vai gribi vai negribi. Varen jocīgs. Arī māte viņu valodām pa vidu, bet Pēterim pašam ar Marī ko skriet, lai tiktu ar daudzajiem viesiem galā ... Tas varēja būt kādu mēnesi pēc kāzām. Tā viņiem naski rīkojoties, nejauši ieradās kāds viesis, kas te nekad nebija redzēts. Prāvs vīrs, plecīgu stāvu, ugunīgi mirdzošām acīm, kuplu melnu bārzdu un matiem, pa kuriem vijās jau daudz sudraba pavedieni. Smaidīdams viņš saimnieku uzlūkoja un līdz ar viņu kāds veselīgs astoņus līdz deviņus gadus vecs puika, kuram tāpat zobi vaļā un ziņkārīgi pašapzinīgs smaids ap lūpām: «Vai tu mūs pazīsi arī?! ...»</p>
                 <p>Pēteris acumirklī aiz pārsteiguma bija sastindzis par sālsstabu. Nu, pazīstams vaigs, bet tik lielā mērā izmainījies — — grumba uz grumbas — un sirms! Viņam labi vajadzēja atcerēties. «Ā, Lauri, tu vecais draugs!» viņš beidzot, prieka pārņemts, iesaucās. «Tu?! ... Un tas ir Ernestelis? ...»</p>
                 <p>Puika vaļējiem zobiem smaidīdams piebalsoja, un Lauris apstiprināja: «Jā, jā, mēs abi ...»</p>
                 <p>Līgsmi uztrauktais Pēteris nesamanīja, ko darīt. Apkampās viņš ar Lauri un skūpstījās vairāk reizes ... spieda Ernestelim roku ... Marīs pienākuse izbrīnēdamās to visu noskatījās un māte vēl jo vairāk.</p>
                 <p>«Tu, tu... tik ilgi neesam redzējušies?!» Pēteris sauca uzsaukdams. «Ne dzīvības zīmītes no viņa ... ne rakstu galiņa ... Nu, saki, cilvēks: kā tad tev gājis?! Kā tev nu iet?»</p>
                 <p>«Labi, iet labi!» Lauris, tāpat priekā aizelsies, atbildēja. «Visus tos gadus pa Krievu zemi nodzīvojām ... uz Pleskavas šosejas stabiņus mālējām ...»</p>
                 <p>«Labi nopelnījāt?!»</p>
                 <p>«Pa krietnam!»</p>
                 <p>«Un Anna?»</p>
                 <p>Lauris palika uz reizi kluss. «To pabāzām apakš zemes,» viņš pēc brīža dobji sacīja. «Tagad mēs divi vien ...»</p>
                 <p>Rūpīgām acīm viņš uzlūkoja savu Ernesteli. Iestājās brīdi klusums, jo arī Pēteris pēc šāda paziņojuma nesamanīja, ko tālāk sacīt.</p>
                 <p>«Āre, vai tad tas nav Lauris Sutums, ko izsūtīja?» Mikumiete beidzot ieminējās, gribēdama uzsākt valodu.</p>
                 <p>Lauris cieta klusu, bet Pēteris par viņu atbildēja: «Nu jā, Lauris! Visus šos gadus nodzīvojis pa Krievu zemi ... labi gājis ...»</p>
                 <p>«Tāā! Nu, tad jau varēja dzīvot vēl, kad tik labi gājis,» Mikumiete ieminējās tādā tonī, kas lika noprast, ka Laura atgriešanās tai nav patīkama. Noklepojusēs tā aizgāja. Marīs uzlūkoja savu vīru vēl jo pētošāki.</p>
                 <p>«Še, Lauri, mana sieviņa,» Pēteris ieminējās, «Mikentālu Marīja.»</p>
                 <p>«Jā, jā, dzirdēju, ka tu apsievojies,» Lauris it kā pa garu laiku sniedza Marīm roku. Viņa acis tikai ar labpatiku uz Pētera vien. «Cik viņš liels izaudzis ... izbriedis ...»</p>
                 <p>«Un vai viņa mazāk?» Pēteris norādīja uz Marī. «Abi kopā esam uzauguši.»</p>
                 <p>«Jā, jā,» Lauris vienaldzīgi uz Marī paskatījās, tad iepīpoja savu īso ļuļķīti un izlaida kuplus dūmus. Marīs vēl arvien gaidīdama stāvēja, tad beidzot sapīkuse aizgriezās projām. Ek, tas cilvēks viņai nemaz nepatika!</p>
                 <pb/>
                 <p>«Nu, kā tad citādi iet?!» Lauris beidzot atkal uzsāka. «Kā tad pa Rīgu dzīvojāt?»</p>
                 <p>«Vai, paldievs par vaicāšanu,» Pēteris attrauca, «mums, latviešiem, tagad iet augstu. Mums ir tagad sava Latviešu biedrība ... Visas rektes mēs esam sasnieguši, visu izkarojuši.»</p>
                 <p>Bet Lauris par to nebūt nepriecājās. Pēteri domīgi uzlūkodams, viņš šaubīgi nogrozīja galvu. «Nekā jūs neesat izkarojuši un sasnieguši! Tā biedrība jums no kungiem dota, lai jums miglu ielaistu acīs. Ai brālīt, tu pasauli vēl nepazīsti.»</p>
                 <p>Pēteris pavisam samulsa. «Kā?! ... Tu domā, ne?! ... Ak, nu ... Bet vienu lietu! Uz to priecīgu satikšanos mums taču vajag iedzert kādu glāzīti.»</p>
                 <p>Žigli viņš nolika divas glāzes un lūkoja pēc nulsnapšķa pudeles.</p>
                 <p>«Nē, nē!» Lauris ātri iesaucās. «Tās ģipts mums vis nevajag ... Labuma tur mums nekāda ... tikai kungiem resnas kabatas taisa.»</p>
                 <p>«Nu, ko tad?!» Pēteris nepavisam nesamanīja. «Nu, tad glāzi vīna?»</p>
                 <p>«Arī ne! Visa viena ģipts, vairāk nekas ... Kauns tiem, kas ar šo ģipti tirgojas — —»</p>
                 <p>Viņš atjēdzās, ka nemanot draugu aizskāris ļoti vārīgā vietā, un to taču viņš negribēja.</p>
                 <p>Pēteris tīri noraustīja kamiešus. «Jā, ar ko tad lai jūs pacienāju? Ciemiņus taču nevar turēt sausā?»</p>
                 <p>«Vai tev nav laba čaja?» Lauris ieminējās. «Zini, mēs tā pa «ruski». Krievu zemē, tur tev traktierī neko citu kā tikai čaju un čaju.»</p>
                 <p>«Bet ar «vodku» maisītu, kā man teic,» Pēteris atbildēja. «Dabūsim arī čaju, ja tīk ... Marītiņ, tibiņ, vienu porciju tējas. Bet nāc taču te iekšā ... te jau ir tavi citi veci draugi ...»</p>
                 <p>Viņš ieveda ciemiņu kabinetā pie citreiz tik tuviem biedriem, bet nu viņi uzlūkoja viens otru kā svešinieki ... Ne vien Lauris bija lielā mērā pārvērties, bet arī Mikums ar Kreili izmainījušies pavisam citādi. Bukskina drēbēs, kuplām, šķeltām bārzdām, tukliem vaigiem un vēderiem ... kūpina smaržojošus cigārus ... pavisam citādi nekā toreiz, kad bija ar Lauri viena kompanija. Jā, Fuchsings, tas arī toreiz tāpat glauns bija, bet šie abi jau toreiz nekādi kungi nebija. Bet tagad viņi Lauri ne pazīt un Lauris atkal viņus ne.</p>
                 <p>Tikai, kad Pēteris pateica, ka tas ir Lauris, tiem acis it kā atvērās. «Paskat, paskat!» Mikums iesaucās. «Lai man kāds būtu teicis, ka tas ir viņš! ... Bet uz tam dzersim vienu šņabi ... iemetīsim vienu ...»</p>
                 <p>«Viņš jau nedzer ... ne šņabi, ne vīnu, neko nedzer!» Pēteris traucās paskaidrot ...</p>
                 <p>«Vajakis, tad jau tu tai Krievu zemē pavisam esi aizradis!» Kreilis iemeta. «Nu, vienu jau var. Es arī neesmu priekš tam, kad plencējas, bet savu glāzīti ar sātu, ar mēru, to jau var . ..»</p>
                 <p>«Nē, nē, nevienu!» Laurim acis ugunīgi iemirdzējās. «Tā ir mana svēta pārliecība ... Vai zini, tas padara mūs visus par muļķiem, un to tikai kungi grib, hahaha!»</p>
                 <p>Tie paši neomulīgie, mežonīgie smiekli, kas agrāk. Mikumiete jutās tīri aizskarta. «Āre, ja neviens nedzers, kur tad kronis ņems tos ienākumus?» viņa pietvīkuse iebilda.</p>
                 <p>Viņa nevarēja ar šo cilvēku samierināties, bet draugi viņas ierunu nedzirdēja. «Vajakis, tad tu esi izmalis gan to Krievu zemi!» Mikums atkal uzsāka. «Ar ko tad tur nodarbojies? Kā tad labi gāja? ...»</p>
                 <p>Lauris atkārtoja to pašu, ko Pēterim. Stabiņus uz Pleskavas šosejas krāsojis.</p>
                 <pb/>
                 <p>Un, kad Kreilis piebilda, ka tad jau gan labu grasi nopelnījis, un vai tas viņa paša puika, un vai tik liels jau, tad Laura ugunīgās acis pieskrēja it kā asaru pilnas. «Mana paša ... tik vien jau man ir — — viņa slimoja un aizgāja kapā — — —» Viņš apklusa, bet tad uzreiz nospieda savu jūsmelību ... «Jā, jā, labi nopelnīju, brangu grasi ... paldievs, itin labi ...»</p>
                 <p>«Tā, tā, tad jau var tikai priecāties!» Mikums piebilda. «Bet kā tad tur vispār pa to Krievu zemi iet! Ko tad tur laba dzird?»</p>
                 <p>Laurim uzreiz acis ugunīgi iemirdzējās. «Ko nu par Krievu zemi runāt ... tur labi iet! Katram tur ir savs zemes stūris un dzimtbūšana kā atcelta, tā paliek atcelta! ... Bet pie jums, Baltijā ... ai, ai, te būs atkal sūri ...»</p>
                 <p>«A nē, ir jau mums arī tagad savas rektes!» Mikums attrauca. «Nav vairs tā kā pa vecam ... Mums tagad pašiem sava biedrība ... Varam turēt teatrus un sanākšanas tāpat kā kungi ...»</p>
                 <p>Lauris gudri iesmējās ... «Tā jau gan teic, bet cik tad ilgi? ... Nekā jums tā biedrība vēl nav devusi, it neko ...» Un uzreiz viņš noslēpumaini ieplēta acis. «Vai zināt, ko Baltijas muižnieki iesnieguši ķeizaram? ... Vienu rakstu, lai tiek ievesta atpakaļ dzimtbūšana. Viņi samaksāšot par to zemi tik un tik miljonus, lai tikai to dodot pilnīgi viņu varā. Kā tas tev patīk, ko?! Ak, tad nu griezīsies atpakaļ vecie pēršanas laiki ... ak, tad nu plītēs atkal mūs . ..»</p>
                 <p>Acis viņam ugunīgi mirdzēja, itin kā par kādu uzvaru. Kreilis aiz pārsteiguma tīri vai saduga. «Nu, nu, vai tas varētu būt?!»</p>
                 <p>«Jā, jā, var gan būt ... nāks atkal atpakaļ vecie klaušu laiki,» Lauris apstiprināja. «Ņem tad atkal spriguli pār pleciem un ej uz muižas riju kult! No savām pagasta robežām arī nedomā kustēt! Un, ja esi atnācis uz Rīgu, tad tikai ņem savas panckas kopā un taisies atpakaļ uz zemēm zem kunga pātagas ... Tur tev tavu muguru kārsīs ... hahaha ... tur tu redzēsi savu pestītāju!»</p>
                 <p>Viņš nobeidza ar mežonīgu smieklu un sāka dzert savu čaju. Mikums pavisam iztrūkās, un viņa sievai vaigi kaita vien. «Vai tad nu ķeizars viņiem to uzvēlēs?!» viņa spilgti iesaucās. «Lai dievs pas! Tad jau mums visiem, kas Rīgā, sava iedzīve pilnīgi jāizputina?!»</p>
                 <p>«Kas to izmeklē, Mikumiet, kas to izmeklē?» Lauris, strēbdams savu tēju, debatēja.</p>
                 <p>Mikums pavisam nolaidies. Arī Fuchsings kļuva uz to lietu vērīgs. «Kur jūs tādas ziņas ņēmāt, mīļais draugs? Tās jau ir gluži nepareizas . ..»</p>
                 <p>Viņš ar savu agrāko biedru nevarēja tik ātri iedraudzēties kā citi un tādēļ to sauca par «mīļo draugu».</p>
                 <p>«Tā ir taisnība, tikpat kā «amen» baznīcā!» Lauris pastāvēja uz savu. «To man teica vīrs, kas ar savu lielkungu jau astoto gadu prāvojas. No tā laika, kamēr ķeizars bija Siguldā ... Viņam ir stāstīts, ka Baltijas muižnieki nosūtījuši uz Pēterburgu deputaciju pie ķeizara ...»</p>
                 <p>«Tas gan!» Fuchsings attrauca. «Par to jau rakstīts arī avīzēs. Bet deputacija lūdz tikai, lai Baltijā tiktu arī uz priekšu uzturēta vecā tiesa un administrativā kārtība un vācu valoda. Vairāk avīzēs nekas nestāv ...»</p>
                 <p>«Meklējiet nu avīzes,» Lauris gudri nosmējās. «Tās jums teiks to taisnību?! Pasaka gan, kungi tādēļ un tādēļ brauc uz Pēterburgu, bet viņiem galvā pavisam cits niķis ... viņi tīko tikai mūs pie valdīšanas nomelot! Kas tev par mužiku ko labu teiks?! Siļķes asti tu sūkā, bet viņš iepūš ausīs: tie ēd cepešus! «Tiem iet pārāk augsti, tiem nav nekādas bailības ... Vajag ievest atpakaļ pēršanas laikus, dzimtbūšanu ...» Ko tev, mužikam, biedrība var līdzēt ... muguru tev kārsīs tā kā tā ... Jā, jā, draugi, mužiki mēs esam, un mužikam mužika tiesa . ..»</p>
                 <pb/>
                 <p>«Nu, nu, to vis nesaki!» Mikums uzstājās. «Nav tagad latvieši mužiki vien. Ir mums arī savi študierēti vīri ... arī mans Kārlis iet uz Tērbatu ... Un ir mums dažam labam savs kapeiks arī kabatā ...»</p>
                 <p>«Viss vienalga, Mikum,» Lauris viņa ierunas atraidīja, «viss vienalga ... Lai ar tev būtu nauda ... mužiks tu esi arvien, latvietis. Ne tev kādas rektes ir bijušas, ne būs ... Bet vācietis un kungs — — lai viņam arī ne sarkana graša nebūtu kabatā, viņam arvien paliek sava «štande» un savas rektes ... Viņam ticēs, tev nē. Viņš teiks: tas ir tā un tā, un — tā arī paliks ... Redz, viņš neguļ ... viņš pie augstas valdīšanas šiverējas par savu štandi. Bet mēs, latvieši, ko mēs darām? ... Jums ir biedrība, jā? Bet ko šī biedrība dara? Viņa guļ! ...»</p>
                 <p>Fuchsings vēl arvienu ar neticīgu smaidu to visu noklausījās, bet Kreilis domīgi ieminējās: «Nu, kas tad mums liek gulēt! Vai tad mēs nevaram nosūtīt pie ķeizara kādus vīrus ar lūgumu, lai viņiem tādas lietas neuzvēl ... Nu, vai tad mēs no biedrības puses tur nekā nevaram darīt?!»</p>
                 <p>«Nu, saprotams, ka varam!» Lauris tikai uz to vien bija gaidījis. «Vācietis par tevi labu neteiks, nežēlo tu arī viņu. Dod kungiem pretim. Notaisi vienu rakstu; tie vācieši mums, latviešiem, grib ādu pa acīm noraut. Mēs gaidām no augstās valdīšanas kādu žēlastību, ja augstā valdīšana netic, viņa var izsūtīt augstus krievu kungus par to pārliecināties. Bet tā, ja mēs, latvieši, gulēsim, — kāds labums mums no tādas biedrības?! Kāds labums?!»</p>
                 <p>Viņš runāja ar tādu pārliecību, ar tādu aizrautību, ka arī Mikums piepeši sāka spļaudīties un iesaucās: «Nu, traks, tad jau būs jāsasauc runas vīru sapulce! Ja jau grib ko darīt, tad jādara arī...»</p>
                 <p>«Varētu arī,» Pēteris no savas puses piebilda, vairāk Laurim par patikšanu nekā no lietas pārliecināts, «ja lieta svarīga, var pat sasaukt pilnu sapulci ... Bet tev, Lauri, tad katrā ziņā jāiestājas mūsu biedrībā ...»</p>
                 <p>Mikumietei šāds uzaicinājums nepatika, viņa uzmina slepus Pēterim uz kāju... Bet Lauris arī pret viņa priekšlikumu izturējās gluži vienaldzīgi ... domāja tikai par savu.</p>
                 <p>«Tā lieta ir svēta patiesība!» viņš ugunīgi atkal uzsāka. «Es jums atvedīšu to vīru ... astoņus gadus viņš jau ar savu kungu prāvojies ... reižu reizēm bijis līdz Pēterburgai ... Ne vārdiņš tur nav melots, es saku! Tik un tik miljonus vācietis noskaita par mūsu ādām: «dod mums dzimtbūšanu, dod mums klaušas, dod mums to tiesību, ka mēs ar tiem ļaudīm varam rīkoties, kā mums patikšana ... Es savu mužiku varu nosist, varu gaļā sakapāt, ja man tīk! ... Un, ja tu mums ne ar labu, tad mēs turamies ar prūsi, tas nāk ar karaspēku un ņem tev to zemi nost! ... Redzi, tāds ir vācietis. Un mēs uz kādu labumu gaidām?! Kamēr vācietis par to zemi valdīs, ne mūžam! Kamēr ar saviem baroniem nebūsim galā, mēs labuma nesagaidīsim ... Uz degošiem ķieģeļiem dancināt, hahaha... !»</p>
                 <p>Acīm ugunīgi uzliesmojot, viņš mežonīgi iesmējās, tā ka viņa biedri iztrūkās un uz brīdi iestājās šausmīgs klusums. «Trakais!» Mikumiete spilgti iesaucās. Gan arī citi ieskatīja vācu baronu par savu dabisko ienaidnieku, tad tomēr tiktāl neviens tam negribēja līdzi turēt. Pēteris domīgs uzlūkoja Fuchsingu. «Kā tev šķiet, Aleksander?»</p>
                 <p>Fuchsings noraustīja kamiešus. «Pārspīlējumi! Jūs esat pavisam maldīgos uzskatos, mīļais draugs! Savā sirdī jau gan varbūt viņi ilgojas pēc dzimtbūšanas, bet atklātībā to kautrēsies izsacīt ... Viņi taču grib būt humāni. Un, ja mēs uz šādu baumu pamata griežamies pie augstās valdības, ko tai par latviešiem tad būs domāt? Dumjš, neizglītots pūlis ...»</p>
                 <pb/>
                 <p>Lauris, Fuchsingam protestēdams, kratīja galvu. «Kungu gudrības, jā, jā! ... Kungs ar zemnieku vienā maisā nesader ... Kas vienam par labu, tas otram par kaiti ... Bet, kā zināt, tā darīet, man vienalga ... Guliet arī, ja jums patīk, es jūs nemodināšu ...»</p>
                 <p>«Nē, nē, to lietu mums vajag biedrībā pārrunāt,» Pēteris iesaucās, gribēdams Lauri atkal samierināt. «Apskatīsim lietu vienādi, otrādi un tad darīsim ... Bet par biedri tev nu jāiestājas katrā ziņā ... Ē, tev jau karsta ūdeņa vairs nav ... Meitas, padodiet ... Tu, Ernestel ... vai gribi vēl konfektes? ... Še būs ...»</p>
                 <p>Viņš iebēra puikam veselu riekšavu kabatā. Ernestelis par to skaļi iesmējās. Lauris it kā aizskarts strēba viens savu tēju. Uz kādu brīdi iestājās pavisam tāds neomulīgs klusums.</p>
                 <p>Valodām vairs nebija kur tālāk ritēt. Beidzot Kreilis ieminējās: «Kas tad, Lauri, tas ir par vīru, par kuru tu mums stāsti?»</p>
                 <p>«Bravoi vīrs, visus tos gadus ar viņu kopā šosejas stabiņus esmu mālējis,» Lauris steidzās paskaidrot. «Viņam bija tā padrede. Veselauskas Staidu saimnieks Jānis Prūss. Gudrs cilvēks ... agrāk bijis pagasta skrīveris Veselauskā, sākot no 1845. gada. Cik toreiz nu skrīverim tās algas lielas, piecpadsmit rubļu gadā pašam ar savu papīri un spalvām. Tagad tas pie Cēsu Valkas kreistiesas «beiziters» (piesēdētājs) un Raunas baznīcas pērminderis. Tas saķēries ar savu lielkungu, Veselauskas Kampen(h)auzi. Astoņus gadus jau prāvojas, bet nekā kungs viņam nevar padarīt.»</p>
                 <p>«Jā, jā,» Mikums domīgi piemetināja. «Bet kā tad šie tā saķērušies?»</p>
                 <p>«Āre, tas bijis 1862. gadā, kad Aleksanders II apciemoja Baltiju... pats atceros ... es viņu redzēju toreiz Jelgavā ... Viņi  pie tā pietikuši Siguldā. Pie Gūtmaņa alas Prūss vēl līdz ar citiem septiņiem nodevis lūgumrakstu, ka kungi zemniekus spiež  un lai ķeizars par tiem apžēlojas. Raksts tiek pieņemts un viņiem pateikts, ka lieta tiks izmeklēta . ..»</p>
                 <p>«Nu, nu, nu,» Kreilis ar labpatiku iesaucās. «Tas jau gan kungiem nebija patīkami ...»</p>
                 <p>«Bet nu pavisam bija ķēries pie dūšas!» Lauris turpināja. «Paiet kādi mēneši trīs, sauc šos priekšā pie bruģu tiesas. Bruģu kungs ar kājām rokām virsū: «Jūs mērkaķi, tagad jūs redzēsiet! Nu jūs tikai redzēsiet! Ko jūs lienat augstai valdīšanai acīs?! Ja jums grūti iet, tad ejiet pie dieva žēloties, ne pie cara ... Sakiet, vai jūs esat šo rakstu parakstījuši? Atbildiet ātri un īsi: jā vai nē?!»</p>
                 <p>Mans Prūss apķeras un stājas pretim: «Jā, jā, cienīgs lielskungs, mēs esam gan kādu rakstu parakstījuši ķeizaram. Bet uz to taču vajag būt kādai atbildei. Es lūdzu tad mums pasacīt to atbildi ...»</p>
                 <p>«Tas raksts ir atsūtīts bruģu tiesai izmeklēt, vai jūs esat patiesību sacījuši!» bruģu kungs atbrēc. «Un, ja jūs būsiet melojuši, tad bruģu tiesai uzdots jūs sodīt ... Tagad brauciet mājās ...»»</p>
                 <p>«Nu, un kas tad iznāca?» Kreilis nepacietīgi ieminējās.</p>
                 <p>«Nu, kas iznāca?! Pēc kāda laika sauc atkal visus pie bruģu tiesas. Ņem ģunēt šos uz nebēdu. Lai ejot pie zemes tiesas, tur dzirdēšot spriedumu. Ieronas pie zemes tiesas, tur pasaka: viņi tādu sodu pelnījuši, ka dzīvi vairs nevar palikt. Bet spriedumu viņiem nav brīv sludināt, lai iet pie ģenerālgubernatora, tur to dzirdēs ... Kāds spriedums, to šie nezinot, varot tikai tik daudz pateikt, ka ķeizars tos atzinis par lieliem dumpeniekiem. Viens jau nu būšot: vai pakārs, vai nošaus,</p>
                 <pb/>
                 <p>vai visu mūžu aizsūtīs uz Sibīriju. Lai ejot tik pie ģenerālgubernatora, tur saņemšot savu algu ...</p>
                 <p>Prūss redz, ka slikti ir ... raksts nav nācis riktīgās rokās un tur pierakstīts kas klāt, kas tur nemaz nav ... Lūdz tagad kungiem padomu.</p>
                 <p>«Tagad pats karstais darba laiks ... ja nu mēs nevarētu ierasties pie tā ģenerālgubernatora?» </p>
                 <p>«Ja neiesat ar labu, tiksat ieslēgti dzelžos un aizdzīti par arestantiem!» tiem uzbrēc ... Māki nu! ...</p>
                 <p>Prūss nu domā tā: ja slims, tad tik un tā nevar piespiest ... noiet pie apriņķa daktera Briknera un prasa zāles. Šis uzbrēc: «kas tev, tādam dumpeniekam, var zāles dot?! ... Ej uz zemes tiesu, tur dabūsi zāles ...»</p>
                 <p>Ko nu darīt?! Nu būtu ar noti jālaiž jauns lūgumraksts pie ķeizara, kas par viņiem tā samelots, ka viņus grib tik bargi sodīt? Bet kā rakstu aizdabūt uz Pēterburgu? Likt Rīgā uz pastu — tur var to attaisīt vaļā un viņus nogremdēt pavisam ... Domā nu visi: kas nu ir, tas ir ... Tagad vai nu uz dzīvību, vai nāvi! Liek orei trīs zirgus priekšā, Jānis Prūss, Pēteris Prūss un Jānis Zarīts, katrs pa vienam, un liek vaļā pa šoseju uz Pleskavu ... iekāpj tur dzelzceļā, ka neviens to ne manīt nemana. Blanko pases ir, tādēļ ka Pleskavā uz šosejas tiem jau bieži darīšana ... neviens nezin viņu ceļus. Dod viņi uz Pēterburgu, jo, ja viņu raksts netiek pašam ķeizaram rokās, tad viņi ir zuduši ... Un norunā tā: braucot atpakaļ, lai citi gaida pie Raunas baznīcas kroga. Ja pārbraucēji izliksies piedzēruši un drāzīs krogum taisni garām, tad labi nav! Citi tad lai dodas pie laika katrs uz savu malu un pazūd ... Bet, ja tie pieturēs, liksies noskumuši un sacīs: slikti mums, brāļi, ies, — tad ir labi, tad visi var būt mierīgi.</p>
                 <p>Pēterburgā Valdemārs tiem palīdz pietikt pie ķeizara brāļa Konstantina Nikolajeviča, tas saka: parunāšu par to lietu ar savu brāli. Kad nu šis pašam ķeizaram par to lietu izstāsta, tas par kungiem nosmejas vien. «Hohoho! Tad mani pavalstnieki man neko nedrīkstēs zināmu darīt?! Es to lietu pats izmeklēšu. Lai brauc vien mājā un ir gluži mierīgi . ..»</p>
                 <p>Laiž nu šie mājā ... svētdienas diena. Citi jau pie baznīcas krogus gaida ... Paceļ jau no tālienes baltu karodziņu. Liek zirgus pilniem rikšiem vaļā, it kā gribētu krogam braukt garām, tad piepeši notura pie krogus ļovenēm. «Plāni mums ies, brāļi ... plāni.» Bet visiem vaigi priecīgi ... zin, ka nu ir labi ... Saoduši arī kungi, kā lieta ir. Vai tad nu trūkst tādu, kas to pienes. Nākošu svētdienu jāiet Prūsim baznīcā apkārt ar upura maku. Ieaicina šo drēckambarī mācītājs Sokolovskis. «Vai, vai, Prūs, tu arī tādus slidenus ceļus sāc staigāt ...»</p>
                 <p>«Vai jums, cienīgs mācītājs, man iekš manas amata darīšanas kāda teikšana?» Prūss noprasa.</p>
                 <p>«Tas attiecas ir uz tavu amata darīšanu ... Prūs, ko tu Pēterburgā esi izdarījis? Tu domā, ka tas viens augsts valdības kungs, kas ar tevi runājis. Tas arī it labi varēja būt kāds poļu buntavnieks ...» Toreiz patlaban bija poļu bunte, un cienīgais ar to Prūsi gribēja iebaidīt. Bet šis nav vakarējais ... Noprasa: vai jūs, cienīgs mācītājs, to patiešām zināt, ka tas bija poļu buntavnieks? «Jā, es to zinu! Un viss, ko viņš tev sacījis, nav nekas. Kungiem rekte paliks arvien joprojām, Prūs ...» «Tad jūs riktīgi zināt ... Labi ... jūs tagad esat mani liecinieki,» Prūss pagriežas uz citiem pērminderiem, «cienīgs mācītājs teica, ka tas, ar ko es Pēterburgā runājis, bijis poļu buntavnieks. Viņam tātad ir sazināšanās ar poļu buntavniekiem ...»</p>
                 <p>Cienīgais nobāl kā krīts, mute vaļā ... uzšaujas kājās ... palecas tikpat ka uz ugunīm... «Vai es tev teicu tā?!... Vai tu varī teikt, ka es to ar šiem vārdiem sacīju? ...»</p>
                 <pb/>
                 <p>«Nu tad jūs ņemiet atpakaļ savus vārdus. Citādi man jāgriežas pie augstas valdīšanas, ka jūs zināties kopā ar poļu buntavniekiem ...»</p>
                 <p>Sokolovskim uzreiz mute cieti ... Tagad dzīvo visi klusu, ne čiku, ne grabu. Liek pilnīgi mieru. Vēlāk pienāk no ķeizara vēstule: «Bērni, esiet mierīgi, par jums tiks gādāts ... Pie ģenerālgubernatora jums nav vajadzīgs iet un pie zemes tiesas arī ne ...» Redzi, tā vajag izstrādāt! ... Gribēja cilvēkus nogremdēt, bet nekā ... neiznāca ...»</p>
                 <p>Ugunīgi viņa acis iemirdzējās, spilgti tas iesmējās, tad apklusa ...</p>
                 <p>Pa to laiku bija ieradies Mārcis; tas Lauri nekad vēl nebija redzējis un viņu personīgi nepazina, bet bija ļoti sajūsmināts no viņa nostāstiem un dūšīgās valodas. Viņš arī bija tais uzskatos, ka vajag ko darīt, un iemeta šad un tad pa vārdam pulkā: «Jā, jā, ir taisnība. Ja mēs, latvieši, paši gulēsim, vai tad vācietis par mums ko labu stāstīs.» Bet Mikumiete viņam meta ar acīm un purināja galvu, tā ka Mārcim gribot negribot bija jāapklust un ar saviem ieskatiem jāpaliek rezervā.</p>
                 <p>Pagājis sānis, viņš no Mikumietes gribēja dabūt tuvākas ziņas. «Kas tad tas ir par vīru?»</p>
                 <p>«Vai, tas jau ir Lauris Sutums, kuru izsūtīja,» Mikumiete brīdinoši sacīja, «no tā tikai piesargieties ... Tāds pravietis un buntavnieks ... ievedīs mūsu visus nelaimē ...»</p>
                 <p>Pēterim tas tikpat kā nazis iedūrās sirdī. «Ko nu, māt, jūs runājat!» viņš sāpīgi iesaucās. «Jūs nemaz nezināt, cik šis cilvēks augsti un cēli domā ...»</p>
                 <p>«Nu, skaties, viens cilvēks!» māte viņu neizprazdama uzlūkoja. «Viņš taču ir bijis cietumā ...»</p>
                 <p>«Ko, cietumā?!» Mārcis ieplēta acis, pa pusei izbrīnējies, pa pusei izbijies. Arī Marīs saskatījās ar māti un mēmi noraustīja kamiešus ...</p>
                 <p>«Ko nu, māt, jūs runājat!» Pēteris atkārtoja, un viņa balss lēni drebēja.</p>
                 <p>«Labi, labi,» māte no savas puses pārmetoši sacīja. «Nakts mājas gan arī laikam dosi ...»</p>
                 <p>«Nu pats par sevi saprotams!» Viņš aizgriezās un sargājās ar viņām saskatīties ... Abas puses viņam tik mīļas, un tādēļ viņam bija tā, it kā sirds viņam uz divām daļām tiktu šķelta pušu.</p>
                 <p>Par laimi Lauris nemaz nedomāja palikt pa nakti, teica, ka tam jāejot uz savu iebraucamu vietu. Pēteris viņu nemaz nemēģināja atrunāt ... Lauris nekāroja arī pēc Mikumietes un Marīs piekrišanas. Tādēļ arī pie atvadīšanās tas negāja viņas nemaz meklēt. Bet savam draugam Pēterim viņš sirsnīgi spieda roku, nosolījās, ka būs biedrībā un iestāsies par biedri ...</p>
                 <p>Arī citi draugi aizgāja, un paši ģimenes piederīgie palika vieni. «Neklausa viņš,» Mikumiete vēl arvien guģojās, «saki nu, kā cilvēks neklausa ... Bet paskaties, kur «Latviešu Avīzēs» stāv:</p>
                 <p>«Priekš necik dienām Aizputē kāds Dubenalkas saimnieks, kas pērn pie tam tapa pieķerts, ka bija grēka rakstus ļaudīs laidis un uz to uzvedinājis, lai bezdievīgus darbus pret muižas valdīšanu dara, ir notiesāts. Trīs dienas tas tapa caur pilsētu ar kauna tāpeli vadāts un tad ķēdēs uz Sibiriju nodzīts ...» Še, palasies ...»</p>
                 <p>Viņa pasniedza znotam lapu. Tas, tajā ieskatījies, to īgni aizsvieda projām: «Ko tā piena lapa ...»</p>
                 <p>«Jā, bet «Baltijas Vēstnesī» jau arī tas stāv pārdrukāts,» Marīs piebilda. </p>
                 <p>Pēteris paņēma avīzi. Patiešām, tur tas pats bija pārdrukāts.</p>
                 <pb/>
                 <p>Neraugoties uz Mikumietes pretaģitaciju, Mārcis sajuta tomēr lielu interesi, var sacīt, pat cienību pret Lauri, kura priekšlikumi viņam bija runāti taisni iz sirds. Viņš pastāvēja uz to, ka tos vajag apspriest nākamā runas vīru sapulcē. Tā kā Latviešu biedrībā pirmos gados bija parasts, ka arī biedri varēja būt klāt pie runas vīru sēdēm, tad pēc Mārča domām arī vajadzēja Lauri turpu noaicināt, lai tas biedrības vadoņiem savu lietu ieskaidro.</p>
                 <p>Fuchsings turpretim bija tam cieši pretim. Tas tikai traucēšot labo saticību, kura patlaban sākot nodibināties starp latviešiem un vāciešiem. Viņš norādīja uz vācu delegātu draudzīgo izturēšanos biedrības nama atklāšanas svētkos.</p>
                 <p>Tādas pārspīlētas muļķības, ko Lauris liekot priekšā, nākšot tikai latviešiem par ļaunu.</p>
                 <p>Pēteris atkal iekšēji bija pilnīgi skaldījies, tā sakot, tika raustīts uz vienu pusi un uz otru pusi. Ar sirdi viņš nostājās pilnīgi Laura pusē, bet prāts tam sacīja, ka viņa draugs tomēr stipri pārspīlē. Viņš izdomājās šā un izdomājās tā, un atrada, ka viņam tagadējā stāvoklī — un arī Kreilim un Mikumam, un citiem viņa paziņām — nebūtu ne mazākā labuma, ja latvieši diezin kā sāktu ar vāciešiem kasīties.</p>
                 <p>Viņš tādēļ par šo lietu gribēja aprunāties ar gudrākiem. Pirmais, ko viņš biedrībā satika, bija Richards Tomsons.</p>
                 <p>Tas domāja tāpat kā Fuchsings. Ko Lauris stāstīja par delegāciju, tas nebija nekas jauns, to arī še zināja, ka muižniecība tādu nosūtījusi uz Pēterburgu. Bet, lai ievestu atpakaļ dzimtbūšanu — tās ir muļķīgas tenkas. «Baltu patrioti,» viņš izteicās, «zina it labi, ka atgriezt laika ratu atpakaļ ir veltas pūles, ja daudz, tad tie laika straumē lūkos glābt, kas palicis vēl pāri no viņu sadrupušām tiesībām un iekārtas. Ievest atpakaļ dzimtbūšanu — kas tā par bērnišķīgu iedomu! Pēc tam kad tā jau patlaban atcelta Krievijā un Ziemeļamerikā verdzības piekritēji karā zaudējuši? Nē, nē, tādas lietas nav domājamas! Var jau gan būt, ka daža laba augstdzimtīga mamzele un dažs labs zilasinīgs junkurs slepeni savā sirdī piekopj šādu vēlēšanos, bet atklāti to nekad neizsacīs. Jā, uzturēt atsevišķo Baltijas tiesu un administrācijas kārtību ar vācu darīšanu valodu, to tie gan centīsies aizstāvēt visiem spēkiem. Tas taču sniedz viņiem zināmas priekšrocības. Uz to balti bijuši arvien manīgi, jo citādi nav iedomājams, ka tie vēl tagad, modernos laikos, būtu spējuši uzturēt dažas viduslaiku ar sūnu apaugušas privilēģijas. Viņi atsaucas, ka Baltijā radījuši kultūru, kura pelna pastāvēt. Savas privilēģijas tie nokristī par kultūru.»</p>
                 <p>«Nu, tāpēc!» Pēteris iesaucās. «Bet tad taču mūsu pienākums ir pret to uzstāties.»</p>
                 <p>«Nav tagad apstākļi arī pie valdīšanas īsti izdevīgi,» Tomsons attrauca. «Brīvprātīgais režims, kas nāca pēc nesekmēm Krimas karā, manāmi gājis atpakaļ. Daudz no tā, kas priekš gadiem desmit bija svēti nodomāts, gan laikam vēl ne tik drīzi tiks izvests patiesībā. Jaunā pilsētu kārtība ... zemstes ... Jā, Baltijas vāciešiem tas ir citādi. Viņi prot būt reakcionāri. Par to tik šejienes muižniecība, kā garīdzniecība ir nodevusi apmierinošas proves Pēterburgā. Mums tādēļ jālūko tikt pie mērķa citādā ceļā . ..»</p>
                 <p>«Un tas būtu?»</p>
                 <p>«Mums jālūko saprasties ar vāciešiem, t. i., ar viņu liberālo daļu. Piemēram, Rīgas rāte uz Gustava Daniela Hernmarka ierosinājumu ieskatījusi pati par</p>
                 <pb/>
                 <p>vajadzīgu nākt ar priekšlikumu par rātes organizēšanu. Tāpat muižnieku landtāgā ir sava liberālā partija, kura prasa pēc reformām. Pašlaik presē iekustināts jautājums, ka arī pilsētām būtu dodama tiesība sūtīt savus delegātus landtāgā. Citi iet vēl tālāk un prasa pēc tādas tiesības arī lauku pagastiem. To ir uzsvēris «Baltijas Vēstnesis». «Zeitung fūr Stadt un Land» gan aizstāv tagadējo sastāvu landtāga tiesības, bet «Rigasche Zeitung» aizstāv reformas ... Ja tas izpildās, tad te patiešām notiek auglīga saprašanās.»</p>
                 <p>Pēterim no Tomsona mutes tas izklausījās tik svešādi, ka viņš to nekādi nevarēja saprast. «Kā tad tas var būt?!» viņš iesaucās. «Mēs lai ubagojam pēc vācu žēlastības? Vai atceries toreiz rautu pie konsula Rabemaņa Dubultos ... toreiz jūs tur abi ar Dīriķi bijāt. Kāds kungs ieteica dot reformas pēc angļu manieres, atceries. Ja viņas dodot, tad varot iedot, kādas tīk, bet, ja tiekot ņemtas, tad iznākot tādas, kā ņēmēji grib ... Kas mums, latviešiem, tās varētu būt par reformām, ko vācieši mums no laba prāta dod? ... Jo viņu «reformas» jau būs aprēķinātas vienīgi uz to, lai vecais un nosirmējušais paliek.»</p>
                 <p>Richards no tādas neparedzētas ierunas tīri vai piesarka. «Tomēr, tomēr ... Tev, mīļais, nevajag aizmirst, ka mēs tās reformas nevaram ņemt tik vispārīgi. Reformas, kuras plašam, tumšam pūlim būs piemērotas, nesīs tikpat maz laba tev kā man. Mums, latviešiem, vajag attīstīt savu tautisku muižniecību, t. i., no tautas vajag izkristalizēties turīgiem un izglītoties spēkiem. Reformām tādēļ vajag būt tādām, kas to veicina un nevis kas to kavē. Ja mēs būsim tikpat turīgi un izglītoti kā vācieši, tad mēs pilnīgi sapratīsimies ... varēsim iet arī kopā ...»</p>
                 <p>«Kā? Vai tad mēs neesam visi vieni un tie paši tautas brāļi?!» Pēteris, vēl jo vairāk aizskarts, iesaucās. «Vai tad starp mums notiek arī kāda šķirošana?»</p>
                 <p>«Protams, ka esam visi vienas tautas brāļi,» Tomsons atbildēja, «bet tur vēl kas jāizšķir. Latviešu lauku kalps nav tas, kas latviešu gruntnieks. Un, lai paceltu zemkopību, tad latviešu lauku gruntniekam vajadzēs vienoties ar vācu lielgruntniekiem. Jo vairāk tie vieni otriem tuvojas, jo labāk ...»</p>
                 <p>«Tad tā tā lieta!» Pēteris piesarcis pārtrauca valodu. Vairāk viņš neko nesacīja, bet uz sirds viņam bija vēl sekojošais: «Kamēr viņš sācis būvēt to kaulu miltu fabriku, tas dzied pavisam citu meldiju ... Tiesa, tiesa! ... Savus kaulu miltus tas pārdos tikpat labi kungiem kā zemniekiem.»</p>
                 <p>Un tomēr viņš nevarēja atkratīties no domām, ka Richardam savā ziņā taisnība, bet šīs domas viņu uztrauca, padarīja nelaimīgu.</p>
                 <p>Viņš tādēļ gribēja parunāt ar citiem, Bernhardu Dīriķi. Še jāpiemin, ka pēdējais vairs īsti labi nesatika ar Tomsonu, Biezbārdi un K. Štālberģi, kura drukātavā «Baltijas Vēstnesis» vairs netika drukāts.</p>
                 <p>Dīriķis sacīja, ka arī viņš ko dzirdējis, ka tautā izpaudušās baumas: muižnieki aizsūtījuši delegāciju uz Pēterburgu, kura centīšoties, lai valdība ieved atpakaļ dzimtbūšanu. Tas, protams, pārspīlējums. «Bet,» viņš vēl piebilda, «ja viņi prasītu dzimtbūšanas atjaunošanu, tad viņu adrese mums, latviešiem, nebūtu tik bīstama kā pēc sava tagadējā satura. Ko tad viņi lūdz? Atsaukdamies uz 1710. gada padošanas aktu, kas no Pētera Lielā apstiprināts, tie grib: 1) lai Vidzemes evanģeliski-lutera ticībai būtu vienādas tiesības ar pareizticību; 2) darīšanu valoda tiesās un iestādēs joprojām paliktu vācu un 3) lai landtāgam atļautu tiesību ņemt dalību pie valsts likumu došanas.»</p>
                 <p>«Tad tik vien!» Pēteris atvieglots uzelpoja.</p>
                 <p>«Ne vairāk! Prasības tiešām mērenas un no ārējā izskata niecīgas, bet sastādītas tik izmanīgi, ka, ja adrese tiktu ievērota, muižniecībai pietiktu,» Dīriķis</p>
                 <pb/>
                 <p>paskaidroja. «Esmu šo lietu pārrunājis ar Veinberģi, kuram politiskās lietās dziļš skatiens; «Baltijas Vēstnesī» politikas raksti ir pa lielākai daļai no viņa. Pirmais punkts būtu nodrošinājis uz visiem laikiem Baltijā luterāņu garīdzniecības vadību, kas muižniecībai var būt ļoti patīkami, jo tā vēl nekad nav sanākusi konfliktā ar muižniecības interesēm. Itin vienkārši tādēļ, ka luterāņu garīdzniecība no muižniecības atkarīga. Turpretim pareizticīgā garīdzniecība ar muižniecību ir pastāvīgā cīņā un ir sacēlusi Baltijā agrarjautājumu.»</p>
                 <p>«Vai tas taisnība, ka 1848. gadā bezzemniekiem, pārejot pareizticībā, piesolīta zeme?» Pēteris viņu pārtrauca. «Tāds solījums taču nav izpildāms, un tādēļ vai tas maz domāts nopietni?»</p>
                 <p>«Pavisam otrādi!» Dīriķis attrauca. «Raugoties pēc Iekškrievijas apstākļiem, kur vēl ir tagad neviens nevar stādīties priekšā zemnieku bez zemes, tas nav nekāds aplams un pārspīlēts solījums. Tikai tas aizskāra muižnieku priekštiesības. Kas nu attiecas uz adreses otru punktu, tad tas uz visiem laikiem nodrošinātu vietējai muižniecībai vietējās iestādes un tiesas, jo, ja darīšanām jānotiek vācu valodā, ierēdņi var būt tikai vācieši. Trešais punkts gan no redzes nedzirdēti pārdrošs, jo aizskar valdnieka prerogativas. Pie mums Krievijā vienīgi ķeizaram un patvaldniekam tiesība dot likumus, un šāds prasījums iziet acīm redzot uz patvaldības aprobežošanu, citiem vārdiem, tiecas pēc parlamentarīskās kārtības tāpat kā Rietumeiropas valstīs. Bet, ja labi apskatām, tad Baltijas muižniecībai tādēļ vēl nebūt nevajag būt radikālai un liberālai. Vienkārt, tā nav viņas iniciatīva, jo šādu prasību jau izsacījušas Krievijas zemstes, un, ievedot zemstes, jau laikam arī tā ir domāts, ka no tām vajag izaugt vispārējam valsts parlamentam. Baltijas muižniecība nu ar to būtu tikai izsacījusi savu solidarītāti ar Krievijas zemstēm. Un, otrkārt, ja šis priekšlikums tiktu pieņemts, tad kas gan Baltijas muižniecībai varētu būt patīkamāk?! Pie likumdošanas no Baltijas puses piedalītos vienīgi muižnieki, jo landtāgs sastāv vienīgi no muižniekiem. Mums būtu «konstitucionāla» kārtība, pie kam tautas vairumam, latviešiem un igauņiem, nebūtu nekas līdzi runājams. Īstā konstitucionālā kārtība, kurai, bez šaubām, reiz vajag nākt, uz nepārredzamu laiku tiktu atbīdīta atpakaļ. Vietējā vācu muižniecība liktu latviešu dabiskai attīstībai ceļā nepārvaramus šķēršļus, apliecinātu pie tam nemitīgi tronim savu padevību tāpat kā prūšu junkuri: «Unser König absolut, wenn er unser'n Willen thut ...»» (Mūsu karalis patvaldnieks, ja tas dara mūsu gribu.)</p>
                 <p>«Tātad manam draugam Laurim nav nemaz netaisnība!» Pēteris iesaucās. «Mums tātad draud briesmas ...»</p>
                 <p>«Nenoliedzami. Un tādēļ mums gan ko pretim vajadzētu darīt. Mums vajadzētu valdīšanai dot pierādījumus, ka esam politiski domājoša tauta un protam nostāties patstāvīgi. Līdz šim vācu muižniecība, nostādīdama mūs par zemākiem radījumiem, ir uzstājusies par mūsu tā saucamo aizgādni ...»</p>
                 <p>«Tomsons liek cerības uz kādu liberāļu partiju muižnieku landtāgā?» Pēteris ievaicājās. «Vai tāda liberāla partija tur patiešām ir?»</p>
                 <p>«Liberāla partija!» Dīriķis pavīpsnāja. «Jā, jā! Pasaulē jau viss ir tikai relativs, attiecoties arī uz politiskiem uzskatiem. Nevar būt tik kreisas partijas un principu, par kuru nevarētu būt vēl kas kreisāks. Tāpat nevar būt tik liela konservatīvisma un atpakaļrāpulības, ka par to nevarētu iet vēl pāri. Landtāgā par konservatīvo principu katrā ziņā vēl kāds otris ultrareakcionars un pat atpakaļrapulīgāks virziens, ar kuru salīdzinot pirmējais ir liberāls. Reformas? Nu, labi, pielaidīs arī pilsētu aizstāvjus landtāgā, kāds labums mums, latviešiem, tur, ja,</p>
                 <pb/>
                 <p>piemēram, Rīgas vācu patricieši iegūst kādas tiesības? Delegātus sūtīs rāte, pie kuras tiem 40.000 latviešiem, kuri tagad Rīgā dzīvo, nav ne mazākā teikšana. Vācieši izdarās paši savā starpā. Un, ka landtāgs labprātīgi uzņems savā sastāvā zemnieku delegātus, uz to ir velti cerēt. Tāds priekšlikums nekad nedabūs landtāga vairākuma piekrišanu.»</p>
                 <p>«Bet kā tad lai tiekam pie savām tiesībām?!» Pēteris it nelaimīgs iesaucās ...</p>
                 <p>«Vienīgi caur Krievijas ērgli, ja uz mums tiek attiecināti vispārējie valsts likumi,» Dīriķis atbildēja. «Man šķiet, ka minētais biedrs ir tumši izjutis pareizo... tāda delegācija pie valdības katrā ziņā sūtāma. Ja vācieši lūdz, lai Baltijā tiek uzturēta vecā tiesu kārtība un vācu valoda, tad latviešu pienākums ir lūgt taisni pretējo, t. i., lai jo drīzā laikā tiktu ievestas 1864. gada tiesu reformas ... Jo, kad nāks zemstes un jaunā pilsētu kārtība, tad vācieši nebūs vienīgie zemes kungi, bet arī mēs, latvieši, runāsim līdzi ...»</p>
                 <p>Šī lieta tad nu tika pārrunāta kādā sevišķi sasauktā sapulcītē, kura notika uz runas vīru rēķina ... Bet vienprātība še nebūt vairs nebija tik liela kā agrāk. Runas vīri jau bija paguvuši saskaldīties divās partijās, «zinātniekos» jeb, kā mēs viņus tagad sauktum, «literātos» un «saimniecības vīros». Pēdējo centieni izgāja uz to, pieņemt pilnīgi savās rokās biedrības saimniecību, bet zinātniekiem atstāt vienīgi teorētiskās darīšanas, kā zinātnības komisiju, jautājumu izskaidrošanas vakarus utt. Bet praksē bija taisni otrādi, jo taisni «zinātnieku» rokās atradās arī tā biedrības saimniecība. Tā kā revidenti «saimniecības vīri» tos bieži gribēja revidēt, tad cēlās visādas berzēšanās ... Zinātnieku galva bija pats priekšnieks Bernhards Dīriķis un viņu galvenākie piekritēji: advokāti Fr. Veinberģis un J. Einberģis, skolotājs Gailis, brāļi Alunāni: Pēteris un Indriķis, Andrejs Spunde un pat P. Tīdemanis, meseru amata grāmatvedis. Turpretim «saimniecības vīru» priekšgalā stāvēja architekts J. Baumanis, vēlākais kasieris Ramberģis, arī Richards Tomsons svērās uz šo pusi, un pat Kaspars Biezbārdis, caur un cauri zinātnieks, nostājās šinī pusē, tādēļ ka ar Dīriķi bija sanācis ragos. Kaut kādas mazas personības bija radušās arī starp Dīriķi un Tomsonu, jo agrākie karstie draugi un cīņas biedri bija jau lielā mērā viens pret otru atsaluši. Trumpot gan visi vēl trumpoja kopā, bet «Baltijas Vēstnesī» parādījās diezgan vēsa kritika par Tomsona sarakstīto «Mika nāk mājā» un «Mājas Viesī» atkal vairāki rakstieni no Tomsona, ar ko tas pierādīja šim laikrakstam savu piekrišanu. Pats niknākais no saimniecības vīriem bija Dinaburgas (tagad Suvorova) viesnīcas īpašnieks, dzelzceļa bodenmeistars un agrākais «revolucionārs» Pēteris Šiliņš. Tas bija sevišķi karsts Dīriķa un «Baltijas Vēstneša» apkarotājs un ienaidnieks, vēl ilgi pēc tam, līdz pat savam mūža vakaram, kad Dīriķis bija sen jau miris.</p>
                 <p>No otras puses, atkal Dīriķis nenoliedzami vēsi izturējās pret jauno nama būvi, var sacīt, skeptiski pret Baumaņa būves mākslu ... Baumanis, apzinādamies, ka bija uzcēlis biedrības namu, tā sakot, ar trūkumu un sāpēm, bija ļoti lepns uz savu darbu un bija ļoti vārīgs, ja to kāds mēģināja kritizēt un aizskart. Tad arī pirmajiem vadoņiem piemita labi daudz godkārības, ka ikviens gribēja spēlēt to pirmo vijoli. Bet, tā kā nevienam nebija lielāku piedzīvojumu un nopelnu kā otram, tad arī nevienam nebija tik liela autoritāte, ka visi citi tam padotos. Nevienam, izņemot Richardu Tomsonu, nebija tik lielas piekrišanas, ka visi citi tam bez ierunas būtu padevušies, bet tam bija atkal savas citas vājības...</p>
                 <p>Tad vēl bija notikusi sadursme starp Dīriķi un K. Štālberģi, pie kura «Baltijas Vēstnesis» vairs netika drukāts. Lai uzturētu savu veikala kreditu, Štālberģis</p>
                 <pb/>
                 <p>dzīvoja joprojām ļoti bramanīgi, bet aizņēmās naudu un izdeva latviski tulkotos sveštautu rakstniekus un Biezbārža rakstus. Ja jau tagad vēl ar tādu grāmatu izdošanu neviens nepaliek bagāts, tad toreiz tāds sevi taisni izpostīja, un tā arī Štālberģis pēc sava laika biedru atziņas strādāja droši uz savu postu.</p>
                 <p>Pēdīgi vēl pie šķelšanās spēlēja lomu rivalitate starp abiem laikrakstiem: «Mājas Viesi» un «Baltijas Vēstnesi». Pirmējais prata visiem izpatikt, runāja jaukus vārdus par tautību un jauniem laikiem, bet slavēja arī Baltijas kungus. Pret pēdējiem atkal bija «Baltijas Vēstnesis», lai gan ne tik spilgti kā agrāk «Pēterburgas Avīzes». Tas izteicās vietām diezgan tumši un sausi. Bet viņa mērķi un centieni katrā ziņā bija tautiski, un tādēļ tas arī sagaidīja panākumus. Bet tie nebija tādi, kā cerēti. «Baltijas Vēstnesis» bija ticis uz 1500 abonentiem, bet «Mājas Viesim» to bija kādi seši līdz septiņi tūkstoši ... Tātad viņam bija pilnīgs iemesls «Mājas Viesi» apskaust un pēdējam atkal ar saviem lasītājiem lepoties un uz viņu skaitu atsaukties. Augstsirdīgi un lepni tas atļāva savā kantorī pieņemt arī «Baltijas Vēstnesim» abonentus. Tomēr bija noticis, ka Zarīņu Kārlim (vēlākam Kronvalda pēcnācim Piebalgā) apstellētā «Baltijas Vēstneša» vietā bija ticis piesūtīts «Mājas Viesis» ... Tas par to tūdaļ laida klajā «Baltijas Vēstnesī», kā «Mājas Viesa» kantorī rīkojas. «Mājas Viesa» driķētājs Ernsts Plates par to jutās ļoti apvainots un bruka pretim, ka «Baltijas Vēstnesis» viņam godu laupot ... «Mājas Viesis» neesot tā avīze, kurai tik ļoti jācenšoties pēc viena otra abonenta. Par to iznāca polemikas, kas darīja plaismu arvien dziļāku ...</p>
                 <p>Otrs cīņas gadījums grozījās ap mirušo Juri Alunānu. Agrāk tas par «Mājas Viesi» bija dziedājis:</p>
                 <p>«Čuči, mīļais «Mājas Viesi», čuči ... </p>
                 <p>Sūru, grūtu mūžiņu, </p>
                 <p>Uzgūlušies smagi kluči </p>
                 <p>Spiež tev ārā dzīvību.»</p>
                 <p>«Mājas Viesis» to bija pārrīmējis uz pašu dzejnieku:</p>
                 <p>«Čuči, mīļais G. Alunān, čuči </p>
                 <p>Sūru, grūtu mūžiņu, </p>
                 <p>Uzgūlušies smagi kluči </p>
                 <p>Spiež tev ārā dzīvību.»</p>
                 <p>Tas sacēla sašutumu un troksni. «Baltijas Vēstnesis» pret šādu nelaiķa nozākāšanu cauru gadu rakstīja protestus. Kronvalda Atis lietu ievadīja, un viņam sekoja visi pēc kārtas tā laika patrioti: Kundziņu Kārlis, Zarīņu Kārlis, Varaidošu Zanderis un visi citi. Ikviens no tiem izteica pret «Mājas Viesi» savu īgnumu. «Mājas Viesim» grūti nācās klusu ciest un arī grūti atvainoties . .</p>
                 <p>«Baltijas Vēstnesis» atkal no savas puses bija nācis uz ļoti asprātīgu domu — salīdzināt sevi ar «Mājas Viesi» caur zīmējumu. Augšup gaismas brīvestības kalns, kur plivinās karogs ar šādu uzrakstu ... «Mājas Viesis» zīmēts kā vēzis, kurš atrodas kalna galā, bet atpakaļrāpdamies velkas zemē, bet «Baltijas Vēstnesis» otrā pusē kā saniknots traks vērsis drāžas augšup, karogam taisni virsu. Caur šo simbolu rādīta «Mājas Viesa» atpakaļrāpulība, kura te skaidri bet, attiecoties uz «Baltijas Vēstnesi», varēja rasties arī pārpratumi. Vērsis, kurš izskrien taisni uz drēbi, nav derīgs simbols brīvības cīnītājiem, jo vērsis tādas lietas mīl badīt ... «Baltijas Vēstneša» pretiniekiem bija tādēļ izdevīga viela, kur</p>
                 <pb/>
                 <p>pieķerties un par viņa «asprātību» zoboties, un šī bilde viņam ienesa palamu «Baltijas Vērsis».</p>
                 <p>Tātad, kā redzams, «Baltijas Vēstnesis» savu konkurentu grauza, cik vien mācēja, bet maz ko viņam jaudāja padarīt ... «Mājas Viesis», kā jau aizrādīts, nekur nerunāja tautai pretim, bet apsveica viņu vēl jo skaļākiem vārdiem nekā «Baltijas Vēstnesis» ... Viņa redaktori Ansis Leitāns un Indriķis Laube bija arī runas vīri biedrībā. Bez tam arī pats Ernsts Plates, cilvēks ar ļoti patīkamām sadzīves formām, apmeklēja jo bieži Latviešu biedrību, sagājās ar latviešu pīlāriem personīgi, sadzēra un satrumpoja ar tiem kopā un iztika ar šo pusi tikpat labi kā ar pilsētas tēviem un vācu birģeļiem. Viņš prata pie sava orgāna saistīt arī labākos latviešu rakstniekus un darbiniekus, tādēļ ka spēja dot tiem atlīdzību, kādu iesācējs «Baltijas Vēstnesis» dot nespēja. Tādēļ tad arī visi tie paši tautas darbinieki strādāja arī tur. Viena no «Mājas Viesa» stiprākām stutēm bija maskavnieks Treilands-Brīvzemnieks, Laubes Indriķa sirdsdraugs un dzimtenes biedrs. Uz Bernhardu Dīriķi tas nesa sirdī slepenu naidu par to, ka Dīriķis uz savu galvu Rīgā bija izdevis «Baltijas Vēstnesi», lai gan latviešu patrioti kādā sapulcē Pēterburgā, pie kuras bijis klāt arī Dīriķis, nolēmuši «Pēterburgas Avīžu» vietā kādu citu orgānu turpat galvas pilsētā zem Treilanda redakcijas ...</p>
                 <p>Tādēļ tad arī «Baltijas Vēstnesis» pie labākās gribas «Mājas Viesim» neko lielu nevarēja padarīt. Un, kad vēl biedrībā Dīriķim radās stipra pretpartija, saimniecības vīri, tad itin dabiski, ka preses atbalstu tā meklēja pie «Mājas Viesa» ... Kad «saimniecības vīri» biedrībā ņēma pārsvaru, tad «Mājas Viesis» kļuva pilnīgi par Latviešu biedrības orgānu, kamēr «Baltijas Vēstnesis» tika iebīdīts opozicijā, kurā tas bija vairākus gadus un, kā viņa pretinieki sacīja: biedrību «pēla» un «ķengāja». Ja «Mājas Viesis» būtu patiešām pratis nostāties uz tautiskiem pamatiem, nebūtu tik cieši saistījies ar vācietību, tas arī pilnīgi būtu paturējis savu pirmdzimtības lomu latviešu kulturālā vadībā, kuru tas pamazām vien pazaudēja ...</p>
                 <p>Tādā pietvīkušā gaisā tad arī notika vēlamās delegācijas apspriešana. Arī Lauris bija iestājies par biedru un atnāca noklausīties.</p>
                 <p>Tā kā Pēteris stāvēja neitrāls starp abām partijām, tad par lietas iekustinātāju uzstājās viņš.</p>
                 <p>«Te mums viens biedrs stāsta par kādu muižnieku delegāciju Pēterburgā, lai valdība ievestu Baltijā atpakaļ dzimtbūšanu. Tas nu, Lauri, ir pārspīlējums,» viņš pagriezās uz savu biedru, «tā nav, kā tu stāsti ... Taču par ierosinājumu mums tev vēl arvien jāpateicas, jo delegāciju viņi tomēr sūta un tas, ko viņi lūdz, mums ne mazāk bīstams ... Mums tur ir kas pretim jādara ... Sakiet, kam tad ir lielāka tiesība runāt zemes vārdā, vai vāciešiem, kuru ir tikai maza saujiņa, vai latviešiem, kuru ir miljons?! ... Mēs negribam, ka citi runā mūsu vārdā, mums nevajaga nekādu aizgādņu... Mums pašiem vajag stāties augstās valdīšanas priekšā un sacīt: lūk, te mēs, latvieši, esam! ... Un tādēļ es lieku priekšā ievēlēt vīrus, kas tādas mūsu vēlēšanas sastāda un tās nones augstai valdīšanai Pēterburgā ...»</p>
                 <p>Dziļš klusums. Tomsons, salicis rokas krustiem, mēmi lūkojās gaisā, Fuchsings kodīja lūpas. «Es vēlētos zināt, kādi panākumi būs tādai delegācijai?! Es domāju, ka tā ir paagra ...»</p>
                 <p>«Lūdzu izsacīt šinī lietā savas domas!» priekšnieks aicināja.</p>
                 <p>Pie vārda pieteicās Fr. Veinbergs ... «Es domāju, ka tādas delegācijas panākumi atkarāsies no tam, ko mēs lūdzam ... Nevar būt šaubu, ka mums jālūdz</p>
                 <p>taisni pretējais tam, ko vēlas muižnieki, proti, lai jo drīzi tiktu ievestas 1864. gada reformas. Valdībai tas var būt tikai patīkami, un mēs caur to nostājamies par daudz lojālākiem pavalstniekiem nekā vācieši ... Es tādēļ domāju, ka delegācija nebūt nav paagra, bet īstā laikā ...»</p>
                 <p>«Itin pareizi!» pacēlās dažas balsis ... «Ilgi esam gulējuši diezgan ... Mums ir par agru, bet vāciešiem nav vis par agru ...»</p>
                 <p>Starp runātājiem bija Mārcis, Mikums, Kreilis u. c. «Tas ir taisni politiski, ja mēs to darām,» Veinbergs, pamudināts no tādas piekrišanas, vēl papildināja... «Mēs jau neviena neaiztiekam, mēs prasām tikai pēc reformām ...»</p>
                 <p>«Itin pareizi!» Mārcis apstiprināja ... «Savus rublēnus desmit mēs katrs uz miera esam priekš tam upurēt...»</p>
                 <p>Tomsons braucīja bārzdu un nesamanīja, ko sacīt. «Būtu jāievēro, vai caur to neciestu labā saticība, kas starp vietējām tautībām nodibinājusies kopš biedrības nama atklāšanas ...» Ansis Leitāns klusi paķēra cepuri un aizšmauca projām ... Vārdu lūdza architekts Baumanis.</p>
                 <p>«Es esmu pret šādu soli! Valdība ievedīs reformas bez mums, kā viņa to par labu atzīs. Ja mēs tur gribam iekšā jaukties, tad tas var izlikties tīri kā nepieklājība un dumpība ... Krievu ērglis pats zinās, kas mums vajadzīgs, un pats par mums gādās ...»</p>
                 <p>«Itin pareizi!» no sapulces atskanēja balsis.</p>
                 <p>«Valdība mums tikai tad var līdzēt, ja viņa zin, kas mums kait!» Veinbergs raudzīja atspēkot ... «Ja mēs ar kādiem simtstūkstoš parakstiem celsim viņai priekšā tautas vēlēšanos, tad valdība to arī ieskatīs ...»</p>
                 <p>«Bet līdz ar to var izrādīties, ka mēs nostājamies kā demokrāti un demagogi!» Baumanis ātri attrauca. «Tas var izskatīties, ka mēs uzkūdām pūli un gribam valdību un muižniecību piespiest pie tā, ko viņi mums dod no laba prāta! Caur to mūsu biedrība pie valdības var nākt sliktā slavā ... Mūsu lūgums vai, labāk sakot, uzbāzība var tikt atraidīta!»</p>
                 <p>«Vissliktākā gadījumā, — lai gan loģiskā vajadzība nemaz neprasa tādas lietas pieņemt!» Veinberģis stājās viņam pretim ... «Un pat ja tas notiktu, kas nemaz nav ticams, tad ko tad mēs riskējam?»</p>
                 <p>«Mēs varam pazaudēt savus veikala sakarus ar saviem vācu klientiem!» kāds no zinātnības vīriem kodīgi ieminējās ...</p>
                 <p>Tas bija zīmēts uz architektu Baumani ... Tumšs sārtums pārklāja viņa vaigu. Bet viņš nelikās šo aizrādījumu saprotam un turpināja agrākā balsī, ikkatru vārdu uzsvērdams.</p>
                 <p>«Mēs riskējam ļoti daudz! Mūsu biedrība var tikt slēgta ... Biedrība, pēc kuras ar tik lielām pūlēm esam centušies, mums atkal var tikt atrauta ... Un tad — — — četrdesmit tūkstošus esam šinī mājā iebūvējuši — tie mums visi tad pagalam — —.»</p>
                 <p>Uzreiz kapa klusums ... Smaidi nozuda no lūpām ... Visu sejās dziļa nopietnība ... «Četrdesmit tūkstošus mēs esam sanesuši,» runātājs turpināja, «viens upurējis savus darba spēkus, otrais laiku un kapitālu, un viss tas lai būtu velti?! Mēs visu to lai liktu uz spēli, piekopdami diezin kādu politiku? ... Mēs visu to tad varam pazaudēt! ... Zināms, «zinātnības vīriem» tas nāksies vieglāk paciest, viņi maz ko devuši ... viņiem tādēļ labāk runāt, — bet mēs citi, mēs no saviem iemaksājumiem varam zaudēt pēdējo kapeiku.»</p>
                 <p>«Āha!» ilgs pārsteiguma vilnis pavisam citā balsī pārskrēja pa visu sapulci un pārtrauca runātāju. Arī Mārcim, Mikumam un Kreilim acis it ka uzreiz atdarījušās ... </p>
                 <pb/>
                 <p>«Tad tā tā lieta!» viens sauca caur otru. «Tas neiet, tas neiet! ... Metiet tad tādus niekus pie malas! ...» «Jau tas, kas pie Štālberģa, tikpat kā zudis, — te atkal būs jāzaudē?! ... Nē, nē, lai Lauris mans draugs, lai kā, bet tādus niekus vajag mest pie malas ...»</p>
                 <p>«Mēs, saimniecības vīri, esam to naudu devuši,» Šiliņš iesaucās, «mums vienīgi tiesība par to lietu runāt! Ja nāks un prasīs, mums vēl būs jādod, tādēļ te zinātniekiem nav nekāda līdzrunāšana ...»</p>
                 <p>«Taisnība, taisnība!» Kreilis piebalsoja. «Vienam skolmeisteram un avīžu skrīvelim — — ko, jāteic, no tā paņems, kam vairāk nav kā tas, kas mugurā?! ... Bet man var paņemt zirgus, raspuskas, uzlikt uz māju «šlaku» ...»</p>
                 <p>«Un man var pieķerties pie manām precēm!» Mikums papildināja. «Nē, nē, tādus niekus! Es nemaz nezinu pat, kas tev tur par labumu? ...Un tu arī, Lauri, ko tu tā erbijies?! Pieņem labāk kādu šefti un dzīvo...»</p>
                 <p>Lauris griezīgu, nožēlojošu smīnu uz viņiem nolūkojās. Galvu kratīdams, viņš sāpīgi iesaucās: «Ak jūs cilvēciņi! ... Jūs cilvēciņi ...»</p>
                 <p>Bāls un notriekts Pēteris stāvēja kā bez elpas ... noklausījās to visu it kā kādu ļaunu sapni ... Viņš negribēja savām ausīm ticēt ... Viņam tauta līdz šim bija kas viens un kas vesels, viena sirds un pukstēšana, viena griba uz lielu, viens elpas vilciens. Viens neizsīkstošs, neaizturams spēks uz gaismu un laimi. Nekas nebija cienīgs viņam līdzās stāties. Bet nu iz dziļiem, neizdibināmiem atvarīem līda ārā kāda tumša vara, plēsa un plaisoja šo ideālu, skaldīja nost gabalu pēc gabala, atraudama pie tam pa gabalam no viņa sirds, no viņa iekšējās pārliecības, viņam čukstēdama, ka citādi nevar būt ... Ideāls triecās pret patieso dzīvi un šķīda, bet viņš kā izmisis to turēja ciet, viņš negribēja to iz savām krūtīm izlaist — —.</p>
                 <p>Viņi nebeidz guģoties par saviem varbūtīgiem zaudējumiem ... viņu sagrābj dusmu vilnis ... «Stājieties!» viņš beidzot trīcēdams iesaucās, bet balss tam ķērās. «Apkaunieties jel ... ko jūs runājat ...» Un pieliek visus spēkus, lai izliktos mierīgs un neuztraukts. «Vai tad patiešām tie graši jums tā pie sirds pieauguši, ka viņu dēļ ir ne kustēt nedrīkstat?! Vai tad jums nevienas citas domas kā tikai par savu vēderu? Tikpat kā lopiņiem pie siles ... nekā augstāka un cēlāka! Kad es iegādājos pārdzīvotos laikus, tad man, brāļi, kauns par jums! Nu, redziet Lauri — vai viņš tāpat nedzīvo? Viņam ne uz pusi tik daudz nav pie rokas kā mums dažam labam; bet viņš tādēļ nenoskumst. Ja vispārējais labums prasa, viņš ir ar mieru atdot pēdējo kreklu no muguras. Bet jūs?! Kā tārpi jūs lienat pie zemes ... kā vergi labāk rāpjaties uz vēdera priekš kungiem un vāciešiem un tikai par to drebat: ka tikai man kāds kapeiks nav jāzaudē! ... Fui, kauns man par jums: jūs patiešām pelnāt, ka ieved atpakaļ pēršanas laikus un ģērē jums jūsu muguras ...»</p>
                 <p>«Hahahaha!» Lauris, acīm ugunīgi mirdzot, mežonīgi nosmējās.</p>
                 <p>Lielie skumdētāji aprāvās un apklusa. Tikai vēl viens otrs ieminējās: «Jā, jā, kam par sievu un bērniem nav jāgādā, tas tā var runāt ...»</p>
                 <p>«Desmitreiz!» Pēteris, kā Pērkona dēls dusmās aizdedzis, stāvēja, un viņa acis šaudīja zibeņus. «Ja man nebūs, es pakāršu kaklā tarbu un iešu ubagot, bet nieka grašu dēļ es neļaušu mīdīt dubļos savas tautas tiesības. Ne vārda vairāk nē! Es jums saku: mums visiem būs rūpēties par to, ka lai tautas vārdā tiek sastādīta adrese un nodota augstai valdīšanai. Kāda tiesība viņiem vēl joprojām uzstāties mums par aizgādņiem? Mēs, latvieši, paši runāsim savā valodā! To prasa mūsu tautas gods ...»</p>
                 <p>Viņš apklusa, bet vēl arvien no iekšējā uztraukuma lēni drebēja. Uzskati atkal</p>
                 <pb/>
                 <p>lielā mērā svērās viņa pusē ... visi bija sirdī trāpīti, lai gan negribēja to atzīties. Mārcis pat klaji apliecināja: «Tas nu atkal, Krauklīt, ko tu tagad saki, ir viens patiess vārds! Tiem velna vāciešiem mēs nedrīkstam palaisties ...» To apstiprināja arī citas balsis: «Pareizi! Itin pareizi!»</p>
                 <p>Bet Baumanis arī nebija tas vīrs, kas tik viegli būtu piekāpies. «Es lūdzu vārdu!» viņš dega aiz dziņas Pēteri atspēkot. «Ko te Krauklīt kungs mums liek priekšā, tā ir politika. Mums nu jāizšķiras: vai savā biedrībā turpmāk gribam nodoties politikai vai paturēt acīs tikai latviešu saimniecisko labumu? Vai palīdzam tautai tikt pie izglītības un turības, vai ejam slidenus ceļus, pa kuriem staigājot varam novest it viegli pie mūsu biedrības slēgšanas. Reiz jau esam bijuši tik tālu ... ikviens mēs atceramies Valmieras braukšanas sekas ... Bet, ja mēs no savām kļūdām negribam mācīties, tad es jautāju: kas cietīs tos zaudējumus, ja mūsu biedrību slēgs? — —»</p>
                 <p>«Zinātnības vīrus mēs par to sauksim pie atbildības!» Šiliņš viņu pārtrauca. «Tos, kuri ienesuši mūsu biedrībā politiku ...»</p>
                 <p>«Pārdomājiet, biedri, labi, tā ir nopietna lieta!» Baumanis turpināja. «Biedrībai vajag izšķirties, vai tā grib pa kreisi vai labi, stūrēt uz politiku vai mierīgu saimniecisku darbību? Vidus ceļa še nav.»</p>
                 <p>«Es esmu priekš mierīgas saimnieciskas darbības,» Richards Tomsons iebilda. «Jo drīzā laikā mums tādēļ vajadzētu iesaukt latviešu zemkopju sapulci.»</p>
                 <p>«Pareizi, itin pareizi!» atskanēja atkal balsis. «Kam mums tādas politikas? Gan valdība mums pate dos reformas. Nav vajadzīgs politikas.» Kā rādījās, tad tādos uzskatos bija nospiedošs vairums.</p>
                 <p>«Labi!» Baumanis nobeidza. «Tad es lieku priekšā uz visiem laikiem izslēgt no mūsu biedrības politiku!»</p>
                 <p>Viss lielais vairums viņa pusē. «Nost ar politiku! Tikai saimniecisko labumu un nekādu politiku! ...» Pēteris gan liekas pārgudri smejam, bet viņš ir galīgi apjucis un nezin neko uz to atbildēt ... Tā viņa pārliecība nav, bet viņa biedri visi traucas uz to pusi ... «Nost ar politiku ...»</p>
                 <p>«Nost ar zinātnības vīriem!» Šiliņš iet soli tālāku. «Mums zaudējumus darīt... ienest biedrībā politiku ... Nost viņus no saimnieciskas vadīšanas! Es lieku priekšā atņemt biedrības kasi un rēķinumus un turpmāk nospriest tā: par saimnieciskām lietām biedrībā darīšana tikai saimniecības vīriem. Zinātnības vīri lai paliek pie savām grāmatām ...»</p>
                 <p>«Jā, jā, pareizi, itin pareizi ... tā vajag nospriest,» lielākais pulks sauca uzsaukdams ... «Saimniecības vīriem lai biedrības saimniecība ... zinātnieki lai paliek pie savām grāmatām ...»</p>
                 <p>«Tā taču nevar!» Fuchsings, lai gan skaitījās pie saimniecības vīriem, tam iesaucās pretim. «Lai ieved tikai dubultu grāmatvešanu, tad biedrībā nebūs nekāda jukšana.»</p>
                 <p>Zinātnieki gan likās ārēji mierīgi, bet varēja redzēt, ka iekšēji tie nelabi uztraukti. Spunde allaž ieklepojās, bungoja ar pirkstiem pa galdu, un Veinberģis pastāvīgi slaucīja savu degunkniebi, tiklīdz to uzsprauda, ņēma atkal nost, itin kā tas lāgā nerādītu. Dīriķis ar zīmuli skribināja uz papīra, pats nezinādams, ko. «Es tam protestēju!» viņš gan mierīgā gaitā iesaucās, bet balss tam manāmi trīcēja. «Es esmu pret šādu biedru šķirošanu ... Zinātnības vīri maksā tāpat savu biedru naudu kā saimniecības vīri, un tāpat arī tiem tiesība spriest un runāt līdzi par biedrības izdevumiem. Cik katrs biedrībai aizdevis, tā ir viņa privāta lieta, cik viņš ir turīgs un cik katram nauda svabada. Tāpat grāmatu lietās ir ikvienam</p>
                 <pb/>
                 <p>tiesība līdzi runāt, kuram tā lietas saprašana, vai nu tas būtu studierēts vai vienīgi pats uz savu roku ko derīgu mācījies. Bet, ja mēs tos atstumtu no biedrības saimniecības, tad mēs ņemtu viņiem tiesības par to, ka tie vairāk ko mācījušies. Tas pasaulē vēl nekur nav piedzīvots!»</p>
                 <p>«Aha ...» Pēteris piekrizdams garī atvilka elpu, sirdī līgsms, ka atradis savām taisnības jūtām atkal pamatu. Tas viņam bija runāts no sirds ...</p>
                 <p>«Zinātnības vīri tāpat nesper neviena soļa, kas nav labi pārdomāts,» Veinberģis no savas puses iebilda. «Apstākļi mums spiež būt apdomīgākiem. Es piekrītu priekšrunātājam, ka mēs nedrīkstam biedrībā piekopt aplamu politiku, t. i., tādu politiku, kura ir pret valdīšanu. Mēs nedrīkstam tā rīkoties, ka valdībai varētu par mums celties kādas šaubas, un nedrīkstam prasīt, kas viņu varētu aizkaitināt. Bet te ir taisni otrādi. Mēs prasām reformas, kas mūs jo ciešāk vieno ar valsti, un tas valdīšanai var būt tikai patīkami. Pie tam jau arī mums nemaz nav vajadzīgs pasniedzamo adresi saistīt ar biedrību. Tā jau arī nemaz nav biedrības oficiāla sēde, kurā mēs to pārspriežam ... esam tikai tāpat sanākuši un izsakām savas domas. Viss tas notiek privāti. Bet mūsu tautas labums un gods prasa, ka mums ir kaut kas jādara.»</p>
                 <p>«Tā ir privāta sēde, kurā atronamies,» Dīriķis apstiprināja. «Mūsu tautas intereses un mūsu vīra gods prasa, ka mums ir kas jādara. Bet neviens netiek spiests, kas atron to par nevajadzīgu vai šaubās. Neviens netiek spiests to darīt pret savu pārliecību. Bet ikviens, kas grib ko darīt, mūs pabalstīt un strādāt ar mums, lai pieteicas. Kā biedrības priekšnieks esmu nost, bet kā persona arī es esmu pie šīs lietas klāt,»</p>
                 <p>Bet bija visi it kā sastinguši un nekustējās. Pat muti saimniecības vīri vairs netaisīja vaļā, jo Dīriķis tiem bija izņēmis ieročus no rokām.</p>
                 <p>Pēteri šie vārdi bija pārvērtuši par uguni un liesmu. Acis viņam mirdzēja vēl ugunīgāk nekā Laurim. «Cik ir iekš Izraēla, kas ir ar mums?!» tas iesaucās. «Kad Ģideons izgāja pret midianiešiem, tad viņš izmeklēja tikai 300 drošsirdīgus vīrus. Nu, kam vēl no jums sirds bailīgi pukst?! Griezieties atpakaļ, noliedziet savu tautu, kamēr vēl laiks.»</p>
                 <p>«Pieraksti mani, Pēter!» Lauris iesaucās. «Ņemsim palīgā sievas un bērnus, ja vīriem dūšas trūkst ... Hahahaha! ...»</p>
                 <p>«Mani ar!» jaunais asvokāts Einberģis sacīja. «Esmu ar mieru šai tautai ziedot savus spēkus ...»</p>
                 <p>Pēteris uzlūkoja Veinberģi ... Tas palocīja galvu par zīmi, ka piekrīt ... Uzlūkoja Spundi ... «Jā, jā,» tas pamāja ar roku. Un vēl viens otrs ...</p>
                 <p>«Tā ir zinātnības vīru lieta,» kāds no pulka ieminējās ... «Mēs, saimniecības vīri, tādas gudrības neprotam ... Ko mēs no tādiem rakstiem zinām?!»</p>
                 <p>«Par tiem rakstiem — — tur jau būs vīri, kas to darīs!» Pēteris paskaidroja. «Bet tādēļ mēs viens otrs varam līdzi strādāt, kam tikai zināma sirds to atļauj... Jāvāc paraksti, jānodibina sakarī ar lauku draudzēm un pagastiem. Izdošanu arī būs diezgan. Kas rakstu vedīs uz Pēterburgu, tam arī vajadzēs ... Kas to visu samaksās?! ...»</p>
                 <p>«Ikurāt mani desmit rublēni jau arī nav sapuvuši!» Mārcis beidzot iesaucās... «Ja tas riktīgi nāk tautai par labu, kā tu saki?! ...»</p>
                 <p>«Vai tad nu par ļaunu!» Pēteris viņu drošināja ... «Nu, sievastēv, Kreili? Ko tad jūs abi? Ja esat saimniecības vīri, tad par naudas līdzekļiem jums jāgādā...»</p>
                 <p>«Nu jā, — var jau arī!» Kreilis beidzot apņēmās ... «Par to desmit rublēnu jau nabags nepaliks ...» Un Mikums, sevi pārspējis, piebalsoja: «Kas nu viens cēneris ... vai nu tas šurp vai turp ...»</p>
                 <pb/>
                 <p>«Še ir liste!» Pēteris pasniedza. «Kas zīmē, tas paraksta vārdu un cik tas dod. Tā! ... Lieta būtu kārtībā ... Ja katrs darīs savu ties', tad mājās visai labi ies ...»</p>
                 <p>Spalva čīpstēja vien, kā saimniecības vīri grieza savus ciparus ... Tikai retais palika nost ... Vadoņi gan izlikās it mierīgi, itin kā nekas nebūtu, bet zinātnieki nevarēja noslēpt savu iekšējo gandarījumu un saimniecības vīri savu uzbudinājumu ... Tomsons gan bija salicis rokas krustiem pār krūtīm, bet nevarēja nostāvēt uz vietas ... Arī Baumanim cigārs dzisa, lai gan viņš to arvien no jauna iededzināja. Un Šiliņš nevarēja valdīties, neiesaucies: «Iepiņķēsies biedrība, iepiņķēsies! ...»</p>
                 <p>«Nekas, Šiliņ,» Pēteris to mierināja. «Kad iepiņķēsies, būs vīri, kas palīdzēs izpiņķēties! ... Tie, kam tās galvas ...»</p>
                 <p>«Viņš jau, vīrs, grib uzticēt tam Kubem,» kāds ieminējās. «Bail, ka neatlaiž no vietas. Tas jau sacījis: «Vai tad šim nekāda iespaida tanī biedrībā neesot?! ...»»</p>
                 <p>«Ko lai nu cilvēks dara!» kāds otrs nopūtās. «Katrs jau savu maizīti grib ēst.»</p>
                 <p>«Viņam tikai grauž sirdī, ka tik daudz pretojies un nav pats bijis tās lietas aizkustinātājs,» kāds trešais vēl piezīmēja ... «Tomsons un Baumanis tāpat . ..»</p>
                 <p>Īsi sakot, adreses lieta ne vien principā tika pieņemta, bet arī priekš viņas sazīmēti jau prāvi naudas līdzekļi ... Tas nozīmēja zinības vīru stāvokļa nostiprināšanos biedrībā uz ilgiem laikiem.</p>
             </div>
             <div type="chapter">
                 <head>Astoņpadsmitā nodaļa</head>
                 <p>Kad Rīgas Latviešu biedrība bija savu namu uzcēluse, viņai bija tāds biedru pieplūdums, kāds vēl neredzēts. Un ne tikvien vienkārši latviešu cilvēki iestājās biedrībā, ļautiņi, kuri cerēja no viņas kādu palīdzību, bet arī tādi, kuriem pilni pirksti zelta riņķu un par kuriem neviens nebūtu domājis, ka tie latvieši. Rīkojumi bija pārpildīti, bet kā te valoda tika lauzīta un bojāta! Tā kā patlaban bija modē latviski runāt, tad jau arī ikviens to labprāt darīja, bet viens vārds gāja pa latviski, otrs pa vāciski. Un kur tad vēl vācu konstrukcijas! Līdz tam latviski runāja tikai tie, kas patiešām latviski saprata, bet nu runāja arī tādi, kas latviski neprata. Tādēļ tad arī nu tagad notika tā pirmā latviešu valodas bojāšana ...</p>
                 <p>Vajadzēja tad noklausīties, kā toreiz «jaunikungi» un «freilenes» «amizierējās». Par «kungiem» saukties bija tiesība vienīgi precētiem, un nosaukuma «jaunkundze» vēl nemaz nebija. Konversacija apmēram tika «vesta» šādi: «Man vajadzētu vienam dumjam cilvēkam bijušam būt, ja es no jums vienu cukerzīsu (zuckersüß) kusiņu izlūdzies nebūtu.» «Kusiņas» toreiz, tāpat kā tagad, tika ne vien lūgtas, bet arī zagtas, un, ja tas izdevās, tad freilenes sacīja: «Jūs patiešām esat viens meistars ...» Un tā tālāk ...</p>
                 <p>Patlaban latviešu kultūras dzīvē bija parādījies tas vīrs, kas tautiskā mīlestības dzīvē radīja jaunu virzienu — pārvērta «freilenes» par «jaunkundzēm» un «kusiņas» par viņām tik nepieciešamām «bučiņām» ... Vēlāk vēl nāca «skūpsts». Tas bija jaunais dzejnieks jeb, kā toreiz viņu sauca, «dziesminieks» Lapas Mārtiņš... </p>
                 <pb/>
                 <p>Tāds latviešiem vēl nekad nebija bijis, kupliem, garīem matiem kā sieviškai, melniem samta svārkiem ...</p>
                 <p>Tā kā viņš izpildīja līdz tam tik spiedīgi sajustu trūkumu, nāca ar jaunām bagātībām tautiskā mīlestības druvā, «lauztām sirdīm», «liegām nopūtām» utt., tad arī jo drīzi kļuva populārs pie tiem, kam ar to darīšanas — pie jauniem ļaudīm. Viņa mīlestības un gaudu ziņģes savā laikā tika cienītas vairāk nekā dieva vārds. Viņa dzejotie apsveikumi uz «līgaviņas» vārd- un dzimumdienām, viņa nopūtas un sapņi par «zeltenītes rožu sārtām lūpiņām», viņa rotaļas un jautrības, var sacīt, radīja gluži jaunu laikmetu. Pat avju ganes rotaļa: «Viens muižnieks jāj uz ganībām» mums ir no viņa, lai gan ne pats oriģināls, tad tomēr tulkojums.</p>
                 <p>Še jāpiemin, ka Lapa, kas citus mācīja mīlēt, pats šinī mākslā nebūt nebija tik liels meistars, un daudz tam iznāca stāstu par savām nelaimīgām mīlestībām, līdz beidzot tika pie savas Līziņas ... Bet viņa sacerētie oriģinalstāsti «Tautas meitiņa», «Kristīne un Jūle» un citi bija tik pilni sulīga, naiva erotisma, tik viegla, vijīga romantisma un atšķīrās tik spilgti no tā laika smagās, mazielocītās rakstu valodas, ka nevarēja teikt citu: — tos rakstījis mīlestības pravietis ... Tie radīja tik daudz sajūsmas un liegu nopūtu, sniedza tik bagātu materiālu fantāzijai, jaunavu un puisiešu bezmiega naktīm. Īsi sakot, Lapas Mārtiņš rāva sev līdzi visu tā laika jauno paaudzi un bija tādēļ viens no toreizējiem populārākiem darbiniekiem, iecienīts un sevišķi pielūgts no tiem, kas viņu personīgi nepazina ...</p>
                 <p>Turpretim personīgi tas dažreiz nebija visai patīkams. No savas dabas diezgan pabailīgs un neuzticīgs — vismaz tā izlikās, tādēļ ka viņš drusciņ šķielēja — tas no sākuma bija ļoti atturīgs un ne ar vienu labprāt neielaidās ... Bet, kas viņu bija dabūjis jau tiktāl: sadzert kopā kādu glāzīti un viņš nāca mazā žvingulītī — blakus minot, nāca tādā jau pēc otras trešās glāzītes — tad viņš izvērtās pavisam cits cilvēks! Uz vietas viņš bija gatavs nodzert «tu» brālību ar katru vienu tautieti un atklāja ikvienam savu sirdi tikpat kā vaļēju grāmatu ... Vai, kas viņš bija par tautieti un varmāku! Un kādas viņam bija dziesmas pret kungiem un mācītājiem! Pie toreizējiem iepriekšējas cenzūras apstākļiem tās nemaz nebija brīv dziedāt un drukāt ...</p>
                 <p>Bet, sameties vairāk uz lampu, tas biedrībā tās klaji nodziedāja ... Par latviešu «sviedru rijējiem» un «asins sūcējiem», par «baznīckungu cāļiem» un «zaķiem», par «ķeseļu makiem» un «linošanu» ... «par melniem poģiem» ar «baltiem kakliem, kas tautu rej ...» Un no otras puses atkal par roku laizīšanu un kūkumu mešanu lieliem kungiem! Līdējiem, lišķiem un spaļu vāciešiem tas bija nepielūdzams soģis ... Ai, kā viņš tos graizīja un smēja, un nicināja! Sava labuma dēļ tie noliedz savu tautību un vācu ādā pārdod savus brāļus ... Viņa nicinošie smiekli par šiem nožēlojamiem spilgti atskanēja Latviešu biedrības telpās, un acis viņam liesmoja gandrīz tāpat kā Laurim un grieza uz sevi vispārējo vērību...</p>
                 <p>Un kas tas dīvainais, viņa sirdsdraudzību bija izpelnījies Kleins, vācietis, bet tagad nu lauzījās pa latviski tikpat kā pa celmiem. Tas tagad bija katru dienu biedrībā un Lapas Mārtiņa sabiedrībā. Viņus vienoja tas, ka Kleinam bija pastāvīgi nauda, ko izmaksāt, kura Mārtiņam reti kad bija, un, otrkārt, viņš bija Mārtiņa piekritējs un apbrīnotājs. «To Lappas Mārtiņ ir taisnīb ... kādēļ mums, latvieš, būs to rok bučot to muižniek' un mācītāj'?! ... Mums genau vajag būt to paš recht, kas viņiem ... laid' viņi nāk un bučo rok to latvieš ...»</p>
                 <p>Tas Mārtiņam ļoti patika ... «Uz to tukšosim vienu kausu miesta, senču dzērienu ...» Nebija jau nekas cits kā tas pats bairīšalus, bet iedzert tā pa krietnam bija patriotiski un tautiski ... Bet, ja viņš bija sametis pārāk uz lampu, tas</p>
                 <pb/>
                 <p>varēja būt arī ļoti nepatīkams. Viņa rokas tad bija pastāvīgi glumas un slapjas, tāpat krūtis notraipītas ... Viņš tad bija ļoti jūtelīgs un viegli aizskarams un cēla dumpi uz līdzenas vietas ... Tad viņš tūdaļ no iedomātā pretinieka atbēdza pa gabalu atpakaļ, mēdīdams iekliedzās ... šķielēja un rādīja ar pirkstiem: «desu puika, desu puika!» Dažreiz tāds sods ķēra tīri nevainīgu cilvēku, kas viņu ne domāt nebija domājis apvainot ... Dažreiz tas saplēsās pats ar saviem labākiem draugiem un ar Kleinu vai cik reizām. Ja viņš bija jau nonācis līdz tādai stadijai, tad tai dienā ar draudzību bija beigas ... Otrā dienā, kad reibulis bija izgulēts, tad tie bija atkal tie labākie draugi un meta atkal no jauna uz lampu ...</p>
                 <p>Kleins, tas te pa biedrību dzīvoja tikpat kā pa savām mājām. Nevienā izrīkojumā tas netrūka un arī pa dienām un vakaros ieradās biedrībā, un, kuru vien satiek, ar to dzer kopā tikpat kā īstais «tautas brālis». Viņam tik daudz draugu: Lapa, Mārcis, Didžis, Andrejs un pat lielie biedrības pīlāri ... Ar visiem tas draugs, visu tas grib zināt un redzēt, katrai lietai sekot, iezagties citu sirds noslēpumos. Arī Pēterim, ar kuru tam bija veci norēķini, tas tuvojās no jauna un gribēja visam vecam aizvilkt strīpu priekšā. Viņam bijis «štrichs», un tad tādas lietas iznāk, bet Pēteri viņš ļoti cienot kā krietnu, «anštendīgu» tautieti ...</p>
                 <p>Pēteris viņa labdienu gan saņēma, bet dziļāk ar viņu nekādā draudzībā neielaidās. «Kāda velna dēļ tad viņš te velkas?!» tas vienam otram paklusi aizrādīja. «Tam cilvēkam ir kas aiz ādas, sakiet, ko gribat!»</p>
                 <p>Bet citi uz to negrieza nekādu vērību. Kad Kleins pieteicās par biedru, tad balsu lielākā daļa bija par viņa uzņemšanu, nelūkojoties uz Pētera protestu ... «Ko viņš mums var darīt?» Baumanis, aizstāvēdams Kleina uzņemšanu, paskaidroja. «Mums nav jābaidās no dienas gaismas. Ja tikai mēs izsargāmies no politikas, tad pie mums nekādas tādas lietas nevar notikt, kas būtu aizliegtas ...»</p>
                 <p>«Skaidra lieta!» Kreilis piebalsoja. «Un tas rublēns, ko viņš maksā, arī labs ...»</p>
                 <p>«Viņš mums ļoti noderīgs spēks pie teatra,» Richards Tomsons, kurš vēl arvien skaitījās par teatra vadoni, papildināja. «Izglītotu aktieru mums tik ļoti trūkst ...»</p>
                 <p>Visi šie apstākļi krita svara kausā, ka Kleins tika uzņemts par biedru gandrīz vienbalsīgi. Tas nu vēl jo vairāk iespiedās biedrības dzīvē un vēl jo lielākā skaitā centās iegūt sev draugus un «tu» brāļus.</p>
                 <p>Viņa kompānijai drīz vien piebiedrojās klāt vēl kāda spoža zvaigzne pie latviešu kultūras dzīves debesīm, kāds jauns aktieris Adolfs Alunāns. Pirmoreiz tas uzstājās jūnija vidū 1870. gadā. Bija sataisījusies kopā kāda aktieru trupa, kura Latviešu biedrībā deva izrādes. Vadību par viņu bija uzņēmies kāds Gutars no Rēveles, bet visu uzmanību saistīja pie sevis un visiem pāri pacēlās — Adolfs Alunāns.</p>
                 <p>Pirms izrādēm bija parasts nolasīt prologu, it sevišķi pa gada svētkiem un ķeizara dienās. Un tā bija Adolfa darīšana. Pirms izrādes viņš tad iznāca uz skatuves melnā frakā, baltām, izgrieztām krūtīm, rozā baltu vaigu, kupliem, krūzotiem matiem, sārts un daiļš līdz pat deguna galam. Visas meitas viņā iemīlējās, un mātes kā sastingušas nevarēja beigt skatīties. «Vai, cik smuks cilvēks!» cita pat dzirdami iesaucās. Un kad viņš vēl sāka runāt! Turēdams rokās skaistā vākā iesieto prologu, kaklu mazliet iecirzdams un krūtis izgāzdams, tas ar patosu cildināja krievu ērgli un Aleksanderu I.</p>
                 <p>Un tad, kad nāca teatra spēle, viņš atkal pavisam citāds ... Nemaz vairs pazīt, gan vecs un nesmuks, bet tik jocīgs, ka jāsmejas, vai gribi vai negribi.</p>
                 <pb/>
                 <p>Valoda un izrunāšana tāda braša un droša, citi pavisam pazūd, salīdzinot ar viņu. Par viņu jau arī tādēļ bija vairāk ko smiet, ka viņa lomas par visiem citiem bija tās jocīgākās ... Vai nu tur bija kāda krākšana vai ministeriaļa bardzība un pārgudrība, vai piedzeršanās, vai atkal «Kurlais Krišus», viss tas ik uz soļa kutināt kutināja uz smiekliem. Un, kad viņš vēl pa starpām uzdziedāja kuplejas, kuras tas pats sacerēja un vajadzības gadījumā pat improvizēja, tad aiz publikas gaviļu vētras vai visa māja draudēja sagrūt! Par ķēkšu mīlestību ar zaldātiem, par krinoliniem, falšiem zobiem un matiem viņš dziedāja, bet neaizmirsa sadot arī bizmaņiem, ķesteriem un cienīgtēviem par linošanu un ķeselēšanu, papurināja arī kārklu vāciešus un roku laizīšanu. To visi saprata, un, kad vēl viņam bija laba «temīga» balss, tad visi kliedza uzkliegdami: «Vēlreiz, vēlreiz ... Adolf, vēlreiz! ...»</p>
                 <p>Īsi sakot, Adolfs Alunāns ar joni iekaroja it visu sirdis. Ir viegli saprotams, ka pēc notikušās izrādes ikviens labs tautietis viņu uzmeklēja, lai ar to tuvāk iepazītos un izsacītu viņam savu atzīšanu. It sevišķi tie jaunākie, kuri daudzmaz no pasaules ko prata, kā Pēteris, Mārcis, Didžis, Andrejs. Arī Lapa sajuta nepieciešamu iekšēju vajadzību uzmeklēt jauno mākslinieku un izsacīt viņam savu komplimentu. Protams, ka Kleins bija viens no pirmajiem. Te tātad bija saradušies cilvēki, kas to spēja un turēja par godu izsaukt un izmaksāt, lai tikai lielais skatuves mākslinieks būtu ar viņiem kādu stundiņu kopā. Lepns viņš nemaz nebija. Ai, kas par cilvēku! Sadzīvē tikpat patīkams kā uz skatuves. Granafifkas met tikpat kā lodes un alu — — to senču dzērienu: «tver, bāliņ, kausu ... tukšo viegli sausu! ...»</p>
                 <p>Gan viņš labprāt negribēja, kur visi redz ... vajadzēja izmeklēt kādu klusu kaktiņu, kādu blakus istabu, zem skatuves vai citur kur. Bet tad arī par to ņēma trīs dienas no vietas! Un, ja vēl gadījās tāda kompānija, kas līdzi tur ... Tie karstie cienītāji, kuriem tā laika mazāk, nevarēdami sagaidīt beigu, gan nozuda viens pēc otra, un palika tikai tie, kuriem vienalga, kad tie no rīta ceļas, kā Kleins, Lapa un vēl citi. Mārcis, turēdams reiz cauri visu nakti, bija sanācis lielajā ar savu sievu. Tā viņam noprasīja, kur nakti bijis, un kā nu viņu pārliecināt, ka dzēris kopā ar Adolfu Alunānu? Kad nu izrādījās, ka tā gan bijis, tad šī gan lielu vairs neko neteica ... Un Pēteris bija iemanījies tā: vakarā turēja līdzi, cik nu ilgi varēja, tad pārgāja uz mājām, izgulējās, izdarīja savas veikala darīšanas un nākošā dienā tad atkal uz kādu stundiņu atskrēja apskatīties, ko viņa mīļie dara ... Visi vēl turpat ... nekur kustējuši ... un tā tas gāja dienām ...</p>
                 <p>Starp izturīgiem kumpaniem parasti mēdza atrasties arī Bertramu Kārlis. Tas bija mācījies skolotājs, bet gars viņam nesās uz ziniskām un sabiedriskām lietām, sevišķi uz rakstīšanu avīzēs un runu turēšanu. Viņš izlietoja katru izdevību, kur varēja turēt runu, un lai tur būtu kopā tikai trīs četri cilvēki. Te viņam bija ļoti jauka izdevība cildināt latviešu lielāko skatuves mākslinieku, pie kam, protams, varēja aizņemt arī citas lietas. Un atkal, ja tikai kur vien par kādu priekšmetu varēja rakstīt, tad viņš to labprāt darīja, vienalga, kurā laikrakstā un kalendārā, ja tikai bija telpas. Tik «Mājas Viesis», kā «Latviešu Avīze», tik «Baltijas Vēstnesis», kā «Tautas Biedrs», neraugot uz tendenci un virzienu, it visi bija ar viņa rakstiem bagātīgi apgādāti.</p>
                 <p>Nu būtu jādomā, ka tas viņam ienesa lielu piekrišanu, bet tā nebija vis! No paša sākta gala jau tas bija nesaprasts ģēnijs. Kur viņš rakstīja korespondences un aptēloja apstākļus, tur viņam tūdaļ rakstīja pretim, ka tā nav patiesība. Pirmie</p>
                 <pb/>
                 <p>bija Ķīpsalas vējķiparī, kuru lielo peļņu viņš bija salielījis, un tā visi citi. Attiecoties uz zinātniskiem rakstiem, atkal viņa pētījošais gars urbās dziļāk iekšā, nekā viņa laika biedri tam spēja sekot un nekā arī tas pats spēja skaidri stādīties priekšā. Jau toreiz viņš pie katra gadījuma labprāt runāja un rakstīja par spektra analizi, bet maz bija tādu, kas par to tuvāk gribēja zināt. Ar vārdu sakot, viņa runas un raksti nesasniedza savu mērķi un tikai garlaikoja.</p>
                 <p>Avīžu redaktori un kalendāru izdevēji drīzi vien atsacījās no honorāru maksāšanas vai pazemināja to uz minimumu. Caur to viņš iestiga grūtos, spaidīgos apstākļos, jo katrs vienkāršs darba strādnieks nopelnīja daudz vairāk nekā viņš. Bet viņš tādēļ neatsacījās no rakstīšanas un, tā kā bija saražojis daudz vairāk, nekā redaktori gribēja vai spēja no viņa pretim ņemt, tad bija nodomājis izdot pats savu laikrakstu: «Latviešu Draugs». Koncesija viņam bija jau rokā, bet kur līdzekļus priekš tam ņemt? Velti viņš bija izmeklējies pēc apgādātāja un drukātavas priekš savas avīzes. Tautas un lietas labā viņš būtu nesis tos vislielākos upurus, kādi vien domājami, būtu precējis bagātu sievu un ar to naudu izdevis laikrakstu, bet arī tāda negadījās. Un pēdējā laikā viņa gara bērni viens pēc otra noslīka papīru kurvī.</p>
                 <p>Kad nu arī tagad tas sāka izklāstīt pie alus galda savas dziļās idejas, tad citiem tapa neomulīgi un tie drīzi vien viņu sāka zobot. Bet Pēteris, kas bija mēģinājis viņam uzmanīgāk sekot, stāvēja arvien viņa pusē. «Par Bertramu nesmejieties!» viņš uzstājās. «Viņš ir pacēlies augstu pār mums visiem. Viņš ņem to lietu dziļāk, nekreņķējas tik daudz uz kungiem un mācītājiem, bet ir lietišķs. Mēs tikai viņu labi nesaprotam, tādēļ ka neesam tiktāl tikuši. Bet reiz mēs būsim tiktāl, un tad mēs arī viņu sapratīsim.»</p>
                 <p>Citi nosmējās vien par zīmi, ka tie tam nepiekrīt, bet aiz cienības pret Pēteri cieta klusu ...</p>
                 <p>Lapa viņam tikai nevarēja piedot, ka tas raksta arī vācu avīzēs, jo tas pavisam nebija patriotiski. «Mani hungi!» tas iesaucās — kā dzimušam igaunim viņam zināmās reizēs nācās grūti izsacīt «k», kas viņam žokļos pārvērtās par «h». — «Tā nav nekāda darīšana! Ja esi latvietis, tad latvietis, ja ne, tad ej pie vāciešiem.»</p>
                 <p>Pēteris arī atzina, ka tas nav labi, Mārcis ar viņu par to bija gatavs pat lauzt savu draudzību, un pat Kleins spļaudījās. Bertramu Kārlis tad pieķerts nosarka tikpat kā nopliķēta jaunava. Viņš apsolījās to vairs nedarīt un tomēr darīja. Vienkārt, aiz savas nevaldāmās rakstīšanas dziņas, salkuma rakstīt, un, otrkārt, honorāra dēļ, jo vācu laikraksti, ja tur ko iedabūja, maksāja 5 kapeikas par rindu, kurpretim latviešu labi ja to kapeiku ... Viņš tātad bija spiests to darīt tās mīļās eksistences dēļ, jo, pie latviešiem vien rakstīdams, tas desmitreiz būtu jau varējis nomirt badā. Bet toreiz rakstniekiem nebija tā mode sūdzēties par savu drūmo likteni, tādēļ ka tāds pat bija arī avīžu izdevējiem un redaktoriem.</p>
                 <p>Adolfs Alunāns viegli panāca savu mērķi, bez vārda runas tika pieņemts par teatra direktoru un viņa rokās nodota visa tālākā latviešu teatra rīcība. Viņu pat lūgšus lūdza, lai viņš šo vietu pieņem. Labi, viņš ir ar mieru! Nespēlēs vairs priekš vāciešiem, bet ziedosies priekš tautas. Protams, ka daudziem runas vīriem nebija ne jausmas no tā ērkšķu pilnā ceļa, kāds arī aiz nabaga vācu aktieru kulisēm, un ka daudz labāk būt par latviešu direktoru nekā par vācu aktieri. Viņiem imponēja Adolfa Alunāna uzstāšanās, kura bija pilnīgi pēc kunga, un tādēļ viņiem šķita, ka, nolaizdamies pie latviešiem, kas prastāki cilvēki, tas uzupurējās priekš tautas.</p>
                 <pb/>
                 <p>Turpretim Bertramu Kārlim vis tik viegli nenācās tikt pie savu centienu mērķa. Vēl arvien negadījās ne bagāta sieva, ne akcionāri, ne arī kāda drukātava uzņēmās viņa avīzi izdot un drukāt. Tā kā Pēteris viņu arvien aizstāvēja, tad viņš runāja Pēterim. Tas nu labprāt būtu līdzējis, bet pats jauns iesācējs, jāparunā būtu ar tiem vīriem, kam tā nauda. Kad nu reiz Kreilis un viņa sievastēvs arī bija jautrā pulciņa sabiedrībā, tad Pēteris tos stādīja priekšā Bertramam.</p>
                 <p>Tas esot viens gudrs kungs un varētu daudz vairāk darīt priekš tautas, ja tam būtu pašam sava avīze. Vai priekš tādas izdošanas nevarētu viņam piepalīdzēt ar naudu?</p>
                 <p>Nekā! Pretim visi Kreiļi un Mikumi! Ja vēl tas Štālberģis tā nebūtu izmuļķojies, tad vēl! Un ar to ekspeditora šepti arī iet pavisam plāni. Vācu kungi sāk jau prasīt, kas tu esi?! Viņiem pašiem savi cilvēki. Kazaks apņēmis visas preces, kas pienāk un tiek vestas uz Dvinskas dzelzceļa staciju. Uz trīs verstes attālumu ved pa 3/4 kap. pudā. Māki nu tu strādāt.</p>
                 <p>«Bet vai nevarētu uz mazākām akcijām?» Bertrams kautrīgi aizrādīja. «Vai varbūt biedrība pate savā mājā nevarētu atvērt drukātavu?»</p>
                 <p>«Biedrība pate, jā, vot lieta!» tam arī Mikums piekrita. «Jo viņa tad to vadību patur pate un naudu nedod nevienam rokā ...»</p>
                 <p>Pēteris arī tam piekrita un solīja iekustināt lietu nākošā runas vīru sapulcē. Bertramam tātad arvienu bija cerības, bet visgrūtāk saimnieciskā ziņā klājās Lapas Mārtiņam. Tas, lūk, bija tik lepns, ka nerakstīja vācu avīzēs vai neprata pa vāciski rakstīt. Lai gan populārs un slavens, tas savu pārtiku sūri grūti nopelnīja, rakstīdams un tulkodams stāstus un dzejoļus par tiem visniecīgākiem honorāriem. Un tādēļ viņam trūka visnepieciešamākā. Kas attiecas uz iedzeršanu, tad labi tautieši gan allaž izmaksāja, turpretim ar ēšanu dažreiz bija, kā bija. Priekš viņa tas bija svarīgs jautājums, kā tikt pie jaunām biksēm un zābakiem.</p>
                 <p>Bet viņi par to nebēdāja ... nezūdījās par rītdienu: ko mēs ēdīsim un dzersim, ar ko mēs ģērbsimies? Viņi nekrāja arī «šķūņos», bet skatījās «uz tiem putniem un puķēm laukā». Dažreiz, kreklos izvilkušies, tie nodzīvoja vairāk dienu no vietas. Turpat sēžot drusciņ nosnaudās to putna miegu un ņēma tad atkal tālāk, kamēr vien bija kāds kapeiks kabatā, kamēr pumpis klausīja un kamēr labi draugi, kas pa to laiku izmainījās desmitkārt, izmaksāja. It sevišķi Adolfs gribēja aizmirst pilnīgi visu, kas atgādina rūpju pilno, pelēko ikdienas dzīvi. Pēc notikušām izrādēm viņa gars uztraukts, it kā pēc kā nebijuša un nezināma meklēja, ilgas pēc kā nesaprasta mocīja — pastāvīgs iekšējs nemiers, kā tas jau pie mākslinieku dabām — — viņš gribēja sevi apklusināt ar konjakiem un vieglām asprātībām. Omulību uzturēja savstarpējas piezobošanās un uzvilkšanās, arī visādi piedzīvojumi un nostāsti un sacīkste jokos savā starpā. Dažreiz tie dzina jokus, kuriem bija ļoti vispārīga nozīme. Ja kāds ko izteicis vai ierosinājis, kam paliekama vērtība, Adolfs tad, tikpat kā bites dzelts, iesaucās: «Vai, vai, vai, tas bija labs, tas bija labs! Pēter, Mārc, dodiet zīmuli ... man vajag to uzrakstīt. Vai, kur tas labs, kur tas smalks.»</p>
                 <p>Ātri viņš to piezīmēja savā kabatas grāmatiņā ... Un nākošu reizi, kad tas uznāca uz skatuves, tas no šīs vielas uzrāva kupleju, ka vai sargies tik! ...</p>
                 <p>Pašu starpā visvairāk tika jokots Bertrams. Lai būtu viela ziņojumiem avīzēs, tas pa reizām izdarīja mazus ceļojumus pa Vidzemi un Kurzemi. Tad nu Adolfs stāstīja par kādu augstu kungu un tautas darbinieku, kas braucis uz Dobeles dziedāšanas svētkiem. Svētku rīkotāji tam cēluši goda vārtus un sagaidījuši to ar maršu. Bet ļaudis, nezinādami, kas tas par augstu kungu, viņam piebraucot, aizbildinādamies</p>
                 <pb/>
                 <p>bailēm drebējuši: «Ber ... ber ... ber . ..» — un muzikanti situši bungas: «tram, tram, tram ...» Kopā iznāk «Bertram»... «Vai tikai tu tas neesi bijis, Kārli? . ..»</p>
                 <p>Bertrams pretim nezobojās, smējās arī pats līdzi. Vārdu cīņās viņš nekad neielaidās, tādēļ ka pašu labāko tas arvien paturēja pie sevis un taupīja kā uzsvaru. Bet iznāca tā, ka vēlāk viņš to vai nu piemirsa, vai arī saruna bija ņēmusi pie tam tādu virzienu, ka viņa rezerve vairs pie tās nederēja klāt. Gandarījumu viņš labāk ņēma ar to, ka uzsāka savas neizdibināmās, dziļās runas par tautas labumu un spektra analizi ... pie tam vārdus bērdams tikpat kā zirņus.</p>
                 <p>Adolfs ne no kā tā nebaidījās, pat ne no tiem visasākiem zobojumiem, kā no šīm dziļajām runām. «Še, Še, uz tam vienu glāzi!» tas viņam tīri spiešus uzspieda glāzi konjaka vai alus. «Uz tautas veselību ... lai dzīvo ...»</p>
                 <p>Bertrams vēl jo ātrāk sāka bērt vārdus, šķetinādams sarežģītu domu gājienu, steidzās cik varēdams, lai izsistu cenu. Bet citi nāca palīgā Adolfam, piesita glāzes: «Lai dzīvo ... urā, slava runātājam! ...»</p>
                 <p>Viņam tātad domu gājiens galīgi sajuka, un smaidot tas apstājās... «Kad jau jādzer, jādzer ...»</p>
                 <p>Kad bija iedzēruši un apklusuši, Mārcis sāka lielīt Bertramu. «Tāds malacis! ... Ko viņš visu nav izdarījis ...»</p>
                 <p>Lapa sāka skatīties sāņus ... viņam šāda Bertrama slava mazliet skauda. «Mani hungi!» viņš spēji iesaucās. «Vai zināt, ka esmu bijis Dobeles mācītāja Bīlenšteina dārzā rutkus zagt?! ...»</p>
                 <p>«Ko?!» visi sāka pilnā kaklā smieties. «Tas tikai joks... Tu joko, Mārtiņ ...»</p>
                 <p>«Patiesība ... dieva vārds!» Mārtiņš apgalvoja. «Es jums izstāstīšu ...»</p>
                 <p>Kleinam acis pavisam pilēja, kā tas gribēja zināt. «Stāsti tok, Mārtiņ ... pastāsti mums! Nē, tam vajag būt feini ...»</p>
                 <p>«Hahahaha!» Mārtiņš jau iepriekš iesmējās ... Un, kad arī Mārcis, kam tādas lietas aplam patika, mācās virsū, viņš notikumu izstāstīja. Tas bija apmēram šāds:</p>
                 <p>Arī viņš apceļoja Latviju, kura modusies uz jaunu, jauku dzīvi. Kā latvju dzejnieku viņu visur uzņēma ar gavilēm, tautisku mielastu un atzīšanu. Tā arī Dobeles miestā vietējie tautieši, jaunie saimnieku dēli ... Viņi dzēra trīs četras dienas no vietas tāpat ka te. Dzerot visiem piepeši iegribas rutku. Ir zināms, ka Bīlenšteina dārzā ļoti labi rutki, bet kā pie tiem tikt?! ... Piepeši viens iesaucas: «Ko viņš līdz šim darījis mūsu cāļiem, to mēs tagad darīsim viņa rutkiem!» Apspriežas, ka diviem vīriem tūdaļ jādodas turpu un rutki, cik vajadzīgs, no Bīlenšteina dārza jāsarauj ...</p>
                 <p>Izmet žerbus, kam tas krīt darīt: iznāk Lapam un vietējam veterinārārstam, kurš gan liels dzērājs, bet, kad lopam dod zāles, tad slimība atņemta tikpat kā ar roku ... Kara plāns tiek sastādīts šāds: Lapa tuvojas pa lielceļu mācītāja muižai no frontes, kaitina mācītāju un vērš uzmanību uz sevi, bet veterinārs iet pa krūmiem un sasniedz mācītāja muižu no otras puses, kur tiek pie rutkiem dārzā ... Lapam jāsaista pie sevis tik ilgi mācītāja muižas iemītnieki, kamēr veterinārs ar rutkiem atpakaļ krūmos. Tad viņš ir savu pienākumu izpildījis.</p>
                 <p>Tas tiek uz mata izpildīts ... Bīlenšteina ģimene patlaban dārzā dzer palaunaga kafeju, kad Lapa pienāk, atgulstas viņiem pretim uz dārza vaļņa un sāk viņus «kreņķēt» ... Dzied uz mācītājiem rīmētas dziesmas garīgā meldijā, plātās ar rokām, mēdās, tā ka mācītāja dzimta nevar ne saprast, ko tas nozīmē ... Grib viņam tuvoties, kas tas ir par cilvēku, bet viņš tev rokā nelaižas ... Bet</p>
                 <pb/>
                 <p>vāciešus un mācītājus nebeidz mēdīt un smiet ... Beidzot tas redz, ka veterinārs ar rutku bunti padusē jau atpakaļ krūmos, mežonīgi iesmejas, griež saviem pretiniekiem muguru un skriešus liek atpakaļ pa ceļu uz miestu. Ko tas viss nozīmēja, tas Bīlenšteinam bija palicis noslēpums ...</p>
                 <p>«Hahaha!» visi par šo joku smējās, vēderus turēdami, un nevarēja beigt apbrīnot Lapas Mārtiņu ... «Aber tas tok ir tik feini, tik feini ...» Kleins viņu slavēja ... «Un ko tad tas Bīlenštein mācītājs? ...»</p>
                 <p>«Šodien vēl viņš par to nekā nezin!» Lapa, skaļi smiedamies, iesaucās. «Ko viņš un viņa tēvu tēvi darīja mūsu cāļiem, to mēs atdarījām viņa rutkiem, hahaha!»</p>
                 <p>«Tā mums ar viņiem visiem vajadzētu izdarīt, šiem linotājiem!» Mārcis iesaucās. «No kam viņi dzīvo?! No ļaužu muļķībām viņi dzīvo ...» </p>
                 <p>«Taisnība, gaužām taisnība!» Kleins viņu piebikstīja.</p>
                 <p>«Nolokāmie melnsvārči!» Mārcis sadusmots atņēmās, imitēdams Laura manieres. «Velti viņi mums to maizi ēd, velti mēs viņus barojam! Paklausies, kādu sprediķi viņš tev saka ... Vai tīru dievavārdu? Nē ... Maksā tikai kungam renti riktīgi, un tu tiksi debesīs ... Nemaksā — tu esi grēcinieks ...»</p>
                 <p>«Taisnība, jā, jā ...» Kleins piebalsoja.</p>
                 <p>«Un liec tu priekš sevis dievu aizlūgt un nebūsi viņam aizstiepis uz muižu pa sviesta spanim, cāļu pārim, vilnas un linu, nebūsi devis pa rublim naudas — — ne pāra vārdus viņš par tevi nepasaka. Par to mēs viņiem tos cāļus un tās olas dodam?! Mūsu maizi tie ēd, bet kunga dziesmu dzied! ... Dieva kalpi, vai tu redzēji. Kas man nekaiš dievam kalpot, ja man tāda muiža! Beigts! Nevajag mums tādu! ... Lai iet pie joda! ...»</p>
                 <p>Piepeši Lapas Mārtiņš uzsāka un citi piepalīdzēja uz mācītājiem zīmēto parodiju:</p>
                 <p>«Kad mācītājs uz elli brauks, </p>
                 <p>Tad latvieši tam pakaļ sauks: </p>
                 <p>Tur aizbrauc lielais blēdis.</p>
                 <p>Mūsu cāļus, mūsu olas,</p>
                 <p>Mūsu rubļus,</p>
                 <p>Šķiņķus, sviestu rijis, ēdis,</p>
                 <p>Sviedrus dzēris,</p>
                 <p>Mūsu teļus, aunus ķēris ...»</p>
                 <p>Pēc tam visi nāca pie pārliecības, ka kungi un mācītāji pelnījuši to, ka tos sabāž maisā un iesviež Daugavā ... «Ak, ka še būtu klāt Lauris ... ka še būtu Lauris!»</p>
                 <p>«Kas tas tāds Lauris?!» Kleins piepeši ziņkārīgi iesaucās.</p>
                 <p>«Tas tik ir bravoi vīrs!» Mārcis attrauca. «Ja viņš tos vāciešus nepavalkās, tad neviens viņus nepavalkās . ..»</p>
                 <p>«Kur viņš ir, kur viņš ir?» Kleins tikpat kā elektrizēts iesaucās.</p>
                 <p>Pēteris uzmina Mārcim uz kājas par zīmi, lai tas paliek klusu. «Nezin, kur viņš tagad ir,» tas attrauca pavisam citā balsā. «Tas uz vienas vietas ilgi nestāv. Ek, loi glōze stoigā! ...»</p>
                 <p>Valodas novirzījās uz citu pusi, tā ka Kleins par Lauri neko nedabūja zināt.</p>
                 <p>Tā viņi dzīvoja, ja vien Adolfs nebija aizņemts no izrādēm un mēģinājumiem, īstenībā jau arī viņš bija tas viduspunkts, ap kuru viss grozījās ... jo vairāk uzstājās, jo vairāk kļuva populārs. Katrs viens, kam sirds priekš tautas</p>
                 <pb/>
                 <p>karsti pukstēja, turēja par lielu godu viņam stādīties priekšā un sadzert ar viņu kādu glāzīti. Lapa, Bertrams, tie nāca tikai otrā pakāpē. Pat pretpartijas vīri, kā Starpingks un Kurmingks, jutās laimīgi un pagodināti, ja tikai, ar lielo teatra mākslinieku kopā sadzerot, varēja samaksāt tēriņu. Kas tur, štrunt, Katriņa šurp vai turp! Tikai vēl pašas tās biedrības spices izturējās tā pavēsi un atturīgi. Arī Fuchsings, — bet tas bija nevaļas cilvēks, kas pietika ar īsu apsveicināšanos ... Vienīgais Lauris vēl nekad nebija šinī kompānijā redzēts. Viņam galvā pavisam citas lietas, ne zinis viņš neliekas, ka tāds Adolfs Alunāns, tāds Lapas Mārtiņš un tāds Bertramu Kārlis arī būtu pasaulē.</p>
                 <p>Bet drīzi vien viņš bija spiests nākt laukā no šīs vienaldzības un ņemt stāvokli.</p>
                 <p>Mūsu tautu dēlu kompānija bija beidzot apnikusi pa biedrības māju vien un gribēja apskatīties arī, kā citur iet ... Tad viņi devās no vienas vietas uz otru, Klostera pagrabu, Jāņa pagrabu, un, kad nauda sāka visiem sīkt uz beigām, tad Pēteris lika priekšā pārcelties pie viņa ... Protams, Kleins līdzi, jo tas jau turēja līdz beidzamam ...</p>
                 <p>Te jau kabinetā bija īsti omulīgi, pie kam vēl vecā Mikumiete, kura arī bija viena no Adolfa cienītājām, jutās ļoti pagodināta. Arī Marīm tas bija pa prātam. Lai gan viņa tā kā Mārča Grietele klaji neizsacīja savu nemieru par to, ka vīrs paliek naktis nost un iet ar Adolfu cauri, tad tomēr tas viņai rieba sirdī. Tagad, kur tas viss notiek priekš viņas acīm, viņa gluži mierīga ... Viņa redz, ka te nekas slikts nevar notikt ... Un tādēļ, kas attiecas uz uzkožamiem, tad viņa par šiem tautiešiem gādāja tāpat kā par saviem mīļiem viesiem, un par dzērieniem atkal gādāja Pēteris ...</p>
                 <p>Tā kā nu Lauris arī bieži pienāca pie Pētera, tad nu itin dabiski tie visi te satikās ... Pēteris tad nu arī mēģināja abus elementus tuvināt ... Viņš stādīja Lauri Adolfam priekšā, bet jau no paša sākta gala tie sajuta viens pret otru apslēptu pretību.</p>
                 <p>Adolfam tas izlikās nepiedodami, ka cilvēks, kas piesēžas pie viņa galda, nejūtas par to pagodināts un nesajūt par vajadzīgu viņam pateikties par to, ka viņš tam no skatuves sagādājis patīkamu stundiņu. Viņš taču to radis. Jeb vai tad šis tēviņš viņu nemaz nepazina? Pielējis alus glāzi ar konjaku, viņš izaicinoši to piedāvāja jaunajam viesim: «Iedzer, tēvaini! ...»</p>
                 <p>Lauris griezīgu smīnu nogrozīja mazcienīgi galvu. «Ķer vien pats, draugs, ja sirds ņem pretim ... Es ar ģiptīm ne ...»</p>
                 <p>«Pardon, Lauris jau garīgus dzērienus nedzer,» Pēteris iejaucās. «Marī! ... Glāzi tējas šurp! ...»</p>
                 <p>«Jā, jā,» tā atsaucās, bet Adolfs it kā meklēdamies Lauri vēl arvienu šķībi uzlūkoja. «Ko, vai viņš baptists? Kādēļ viņš nedzer? ... Tas nav nekāds tautietis, kas nedzer . ..»</p>
                 <p>«Jā, jā, draugs,» arī Mārcis no savas puses piebilda. «To dzeršanu mēs tā nevaram vis palaist ...»</p>
                 <p>Laurim acis piepeši uzliesmoja. «Kādu labumu tas tev dos, pasaki man?! ... Dzer, cik gribi, nodzer bikses, ja patīk, bet labuma tur tev nekāda ...»</p>
                 <p>Mūsu draugiem šāda valoda izklausījās tīri kā svētuma un ideālu aizskaršana ... Adolfs uztraukts spaidīja lūpas, un Lapa jau sāka šķielēt ... «Par ko mums, latviešiem, ķeizars brīvestību devis, hahahaha?!» viņš spilgti iesmējās.</p>
                 <p>«Laikam tādēļ, lai krietni piesūcamies!» Lauris attrauca. «Ej nu, biedri, ko runā. Ja ķeizars mums devis to brīvestību, tad strādāsim priekš tautas ...»</p>
                 <pb/>
                 <p>«Vai tad nestrādā arī?!» Pēteris stājās par samierinātāju. «Viņi tāpat strādā priekš tautas un cīnās — —»</p>
                 <p>«Ar alus pudelēm cīnās,» Lauris viņu īsi pārtrauca. «Ko nu man stāsti ...»</p>
                 <p>Šāda vaļsirdība viņus pārsteidza vēl vairāk nekā zibens spēriens skaidrā saules laikā. Adolfs uzlēca no galda un drebošām lūpām sacīja: «Ko tas tēviņš tur muld?! Vai viņš grib mani izzobot? ... Es viņam liešu to glāzi taisni acīs ...»</p>
                 <p>Pēteris viņam aizstājās priekšā, lai viņš savu nodomu nevarētu izpildīt ... Arī Mārtiņš atlēcās nost no galda un, ar pirkstiem gaisu badīdams, uz Lauri rādīja: «Desu puika ... desu puika ... hahahaha! ...»</p>
                 <p>«Es viņam šaušu pa fresi!» Adolfs kārpījās un gribēja Pēterim tikt garām ... «Ko šis tēviņš īsti domā ... mani izcūkot . ..»</p>
                 <p>Lauris viņam uzmeta tik vienaldzīgu skatienu kā no Olimpa augstumiem. Negriezdams ne mazāko vērību uz šiem draudiem, viņš paņēma savu tēju, atgrieza viņiem muguru un, izgājis ārā, nosēdās pie letes. Tur viņš iebaudīja savu «čaju» ar tik mierīgu gara līdzsvaru, itin kā it nekas nebūtu noticis ...</p>
                 <p>Pēteris pa tam pūlējās nomierināt uztraukto Adolfu ... «Apmierinies, draugs, tur ir pārpratums ... Viņš to lietu saprot drusciņ citādi. Tā, kā viņš strādā, tā nevar katrs ... vai, kāds viņam galvā plāns —» viņš rūpīgi paskatījās sānis, ka Kleins spicēja ausis, un aprāvās ... «Viņam lieli nopelni, vēlāk tev izstāstīšu ...»</p>
                 <p>«Kas tas tēviņš tāds ir?» Adolfs, jau drusciņ apmierinājies, jautāja ar zināmu interesi. «Man viņš pavisam nepatīk ... Tāds noslēpumains ... viņam vajag būt kas aiz ādas ...»</p>
                 <p>«Nepavisam ne!» Pēteris apgalvoja. «Viņš ir godīgs tautietis, es saku. Viņam tikai viena vaina: viņš nedzer ... Nu, kurš cilvēks ir bez savas vainas ...»</p>
                 <p>Taisnību sakot, Adolfam iekšā uzdīga trakiska cienība pret šo svešo, jo juta, ka tas viņam līdzīgs karakters, kas neļauj sev pa muguru dancot un apspiest savus uzskatus. Tikai tas viņam sāpēja, ka šis cilvēks izturējās tik vēsi pret viņu kā pret mākslinieku ... Visi krīt priekš viņa ceļos un to pielūdz, kaisa viņam puķes ceļā un sauc «Ozianna!», un te gadās cilvēks, kas to nedara ... «Vai tikai viņam nav pret mani kāda intriga?» tas beidzot vēl neuzticīgi Pēterim jautāja ...</p>
                 <p>«Pavisam nav domājams!» Pēteris apgalvoja. «Tā jau tad būtu intriga pret visu latviešu teatra mākslu, un priekš tam Lauris ir pārāk apzinīgs tautietis . ..»</p>
                 <p>«Nu, tad iedzersim!» Adolfs beidzot taisījās noskalot savas errastības ... «Iedzersim ... viss cits nāks no sevis ... Lai glōze stoigā, Mārc ...»</p>
                 <p>«Loi stoigā!»</p>
                 <p>Kamēr viņi tā ar miestiņu noskaloja nepatīkamo starpgadījumu, Kleins bija izmanījies ārā pie Laura un gribēja no tā izzināt tuvākas ziņas.</p>
                 <p>«Jums ir Recht, draugs ... priekš taut vajag strādāt, to nevajag atlaist. Un, ja jums vienam par švēr, mēs iet jums palīgā ... Pasak tikai sav plān, un mēs jūs tūlīt unteršticē. O, es var strādāt priekš taut ... vajag tikai vien plān, un es liek sav rok klāt. Un tikai priekš taut! Mēs strādā priekš taut un vairāk neko!»</p>
                 <p>Viņš izrunājās garī un plati, bet Lauris likās to nemaz nedzirdam. Beidzot viņš tam uzgrieza griezīgu smīnu, ka viņa kuplā bārzda nokustējās vien. «Ko nu, vāciet, šļebi! ... Ko tu domā, to es sen jau esmu aizmirsis.»</p>
                 <p>Kleins mazliet sadrauvējās un palika kā ar ūdeni apliets.</p>
                 <p>«Pēter, panāc!» Lauris sauca. «Man tev kas jāsaka.»</p>
                 <p>Kad Pēteris iznāca, viņš tam ko pačukstēja pie auss, samaksāja savu tējas glāzi un aizgāja.</p>
                 <pb/>
                 <p>Dienām un nedēļām Lauris pazuda, bet, kad atkal ieradās, tad dienām nodzīvoja Pētera kabinetā. Tad viņi tur klusu čukstēja un prātoja ... runāja daudz par Cēsīm, Drustiem, Raunu un Veselausku, pie kam Lauris nodeva Pēterim tādas aprakstītas papīra loksnes. Marīs gan neko nesacīja, tikai savu vīru mēmi un pārmetoši uzlūkoja.</p>
                 <p>Viņš gan to saprata it labi, bet ko tur varēja darīt! Tā nebija tāda lieta, kuru varēja izkliegt pasaulē, un — ja nevarēja droši cerēt uz sievas piekrišanu, tad labāk viņai neko nesacīt. Un Marīs atkal viņu ar to gribēja sodīt, ka par visu to lietu nekā negribēja zināt. Reiz gan viņa meklēja pakaļ un uzgāja arī Pētera noglabātās loksnes. Tomēr gudra viņa no tām netika! Vairāk tur nebija kā paraksti, līki un šķībi, greizi un kropli, visādi krusti un ķeksīši. Domīgi viņa nogrozīja galvu: patiešām tu, cilvēks, te netiec gudrs! Toreiz jau arī vispār vīri sievām tā visu neizstāstīja un sievas arī tā visu nemaz negribēja zināt.</p>
                 <p>Bet sievasmāte, kad tā te ieradās un atrada atkal Lauri priekšā, tā to vis tik viegli nevarēja par savu sirdi nest. «Ko tad tas Lauris te?!» viņa, pavedusi znotu sānis, tam uzgāja. «Cauras dienas noguļ vīnūzī... ne ko tērē, ne ir ...»</p>
                 <p>«Āre nu!» Pēteris atspēkoja. «Vīnūzī taču katram brīv pienākt. Lauris jau, zināt, šņabi un alu nedzer ...»</p>
                 <p>«Bet tikai ar savu ļuļķi piekvēpina tavu gastcimeri,» māte papildināja. «Ja tev visi tā — — kur tu ņemtu to renti un papīrus?»</p>
                 <p>Marīs šim jautājumam pievienoja savu mēmo, pārmetošo skatienu.</p>
                 <p>Tomēr bez kāda panākuma, jo Pēteris tikai noraustīja kamiešus un nobeidza valodas.</p>
                 <p>Mikumiete tādēļ mēģināja izdarīties ar pašu Lauri. Noklepojās, ievaicājās: «Vai tad tev nekādas šeptes nav?»</p>
                 <p>«Man!?» viņš gaiši attrauca. «Vai tad tu domā, ka man kāda muiža ir... es no savām naudām dzīvoju?! ... Tāpat vien darba cilvēks esmu ... no darba nebīstos ...»</p>
                 <p>«Bet kādēļ tad neej pie kāda meistara?» viņa tā šķērsiski ievaicājās. </p>
                 <p>«Lai meistarī pagaida drusciņ ... lai pagaida ...» </p>
                 <p>«Nopelnītu ko ...»</p>
                 <p>«Vai, Mikumiet, vai tad nu priekš tā vēdera vien!» Lauris bezrūpīgi attrauca ar roku. «Ir taču pasaulē arī daudz svarīgākas lietas nekā koku krimst. Mums jāstrādā priekš tautas ...»</p>
                 <p>«Kas tev nu tur par tautu!» viņa mazcienīgi noraustīja kamiešus.</p>
                 <p>Laurim acis ugunīgi iemirdzējās. «Redzi, tas ir tas, ko jūs, sievišķi, nesaprotat! Jā, putru vārīt, to jūs zināt, zeķes lāpīt, mājas uzpasēt, bet vairāk neko. Garī mati jums, bet īss padoms ... galvā ne tik daudz smadzeņu kā vistas kājā gaļas »</p>
                 <p>«Kur tad Ernestelis?!» Mikumiete viņu pārtrauca gluži citādā tonartā. Viņai no šādas kritikas tapa gluži neomulīgi.</p>
                 <p>«Ernestelis?!» Lauris it kā atcerēdamies iesaucās. «Ernesteli nodevu amatā ... pie grāmatu sējēja.»</p>
                 <p>«Vai vācu meistara?»</p>
                 <p>«Vācu, jā!» Lauris gudri nosmējās. «Tas pats latviešu Pakulis jau vien ir, bet nu ir liels kungs, saucas Hēde — — — jūs, sievišķi, esat neapķērīgi un dumji — —»</p>
                 <pb/>
                 <p>Tas gribēja turpināt atkal pārtraukto, nelabvēlīgo kritiku, bet viņa steidzīgi to pārtrauca atkal par jaunu:</p>
                 <p>«Labi, labi, ka nodevi amatā! Bērnus jau agri vajag radināt pie darba. Citādi tikai sliņķi un dienas zagļi vien iznāk — —»</p>
                 <p>«Ak jūs sievišķi, jūs sievišķi!» Lauris sūkstīdamies iesaucās un atņēma viņai no jauna vārdu. «Jums nav tās apķeršanas ... kārpāties uz vietas tikpat kā vistas un neko neredzat — — — Ko tas palīdz tai pasaulē tik daudz ēsties, nu?! Tikpat reizi nomirsim, un līdzi tu neko nepaņemsi. Bet jūs tikpat kā govis, arvien piekampušas pilnu muti siena — — ak, ko par jums tur runāt — —»</p>
                 <p>Viņš uzreiz sarunu nobeidza, it kā pats uz savu gribu, lai gan Pēteris tam slepus meta ar acīm, lai met mieru. Ir galu galā sievasmāti jau gluži par joku noņemt arī nevarēja.</p>
                 <p>Mikumiete pietvīkusi aizgriezās un otrreiz sargājās ielaisties ar Lauri vārdu cīņā. Viņš pārāk pastāvēja uz savu un apzinājās arī sava darba vērtību, lai gan ne kapeikas algas par to nedabūja un tas viņam nekādus laicīgus labumus neienesa. Bet viņš strādāja priekš tautas!</p>
                 <p>Patiešām, kā apzinīgs aģitators tautas labā tas bija nesamaksājams. Viņš netaisīja nekādu lielu troksni, bet viņa vārdam bija pamats. Tas bija sacēlis kājās visu Cēsu apkārtni, Veselausku, Raunu, Dzērbeni, Drustus, Ērgļus, Piebalgu, tālāk Smilteni un beidzot Valmieras apgabalu līdz pat jūrmalai. Laucinieks, kas nav visai grāmatnieks, ne labprāt liek savu vārda parakstu apakšā, bet Laura izdotais lozungs bija tik burvīgs, ka darīja brīnumus ... «Vai gribi, lai ieved atpakaļ dzimtbūšanu? Vai gribi atkal kungu rijas kult?... Vai gribi, lai maizes pātaga atkal danco pa tavu muguru?! ... Ja tu to gribi labi— neraksti tad arī!»</p>
                 <p>Nē, nē, to neviens negribēja. Vecākie tos laikus atcerējās pārāk labi, vēl vienam otram mugura sūrkstēja no dabūtiem cirtieniem. Un jaunie, kas paši tos laikus nebija līdzi dzīvojuši, tie tos pazina no nostāstiem. Par to gādāja tautiskie laikraksti, apklususē «Pēterburgas Avīze» un «Baltijas Vēstnesis». Nē, nē, tā būtu kauna reiza, ja tādus laikus var novērst, bet ļautu tiem pienākt atpakaļ! Un tādēļ arī katrs viens, kas cik necik bija galvu pacēlis un zināja ko no pasaules, un pie tam bija vēl patriots, tas arī neliedzās, parakstīja savu vārdu un pierunāja to darīt arī savām paziņām. Kuri mazāk mācīti, tiem tas bija licis parakstīties tūdaļ uz vietas viņa vadībā un parakstus tūdaļ paņēmis līdzi.</p>
                 <p>Vairāk mācītos, skolotājus, skrīverus un mācītus zemkopjus, tas bija piedabūjis, lai tie no sava apgabala lasa parakstus un parakstītās loksnes tad sūta pa pastu uz Rīgu «Baltijas Vēstnesim» resp. Bernhardam Dīriķim. Šīs parakstu loksnes tad bija nodomāts pielikt klāt lūguma rakstam, kuru lūdzēji nemaz nebija redzējuši.</p>
                 <p>Lieta sekmējās. Paraksti, tā sakot, plūstin plūda no visām Vidzemes malām uz Rīgu, gan tika personīgi ievesti, gan iesūtīti pa pastu. Viss tas notika tai lielākā slepenībā. Kleins gan oda, oda, bet ko šis izzinās, kad Pēteris jau pat savai sievai neko nestāstīja.</p>
                 <p>Un tomēr pēdīgi nāca viss kungiem zināms līdz beidzamam sīkumam ... Mārcis izpļāpāja Kleinam. Vai tad nu skaidrā prātā, caur to velna brandavīnu! ...</p>
                 <p>Pēc kādas izrādes tie atkal bija ņēmuši trīs dienas no vietas pa ekonoma ķēķi. Adolfs bija uz krēsla piesnaudies, Lapa aizgājis uz mājām, un Bertrams pavisam aizceļojis. Tikai Kleins un Mārcis vien bija atlikuši kā tie divi varmākas, dzēra, lielījās un lamājās par vāciešiem. Kleins, novērodams Mārča garastāvokli, tagad lūkoja no viņa izdabūt drusciņ ko tuvāk, jo, ka latviešiem kaut</p>
                 <pb/>
                 <p>kas liels ir nodomā, to viņš it labi manīja. Tas arī no citas puses bija izjusts un viņam prasītas tuvākas ziņas, un viņš nekā nemācēja sacīt.</p>
                 <p>Viņš pazina Mārča Achila papēdi, proti, runāt arvien otram pretim: kad viens sacīja tā, tad viņš apgalvoja taisni pretējo. Izņēmums bija tikai ar Pēteri, no kura tas arvien ļāvās pārliecināties, kamēr visiem citiem tas bija nāvīgs oponents.</p>
                 <p>«Tā latvieš to vācieš nekā nepadarīs, saproties,» tas ķēra Mārča vārīgo vietu. «Vācieš ir tie kung, saproties, kad vien viņ kād recht grib, tie aizrakst tik uz Pēterburgch, un to recht viņiem rokā ...»</p>
                 <p>«Tu domā?!» Mārcis pārgudru smīnu viņu uzlūkoja. «Ak tev šķiet, ka mēs tiem velna vāciešiem padosimies?! Ai, ai, tavs bērna prātiņš! ... Viņi skrīvē uz Pēterburgu savu prošeniju — nu labi, ja nu mēs arī skrīvējam savu, kas tad ir? ... Cik viņi var salasīt parakstus un palikt tos apakšā? Pieci simti, seši simti, nu labi, tūkstoš viņi var salasīt, mēs — —»</p>
                 <p>«Nu mēs? Cik nu mēs arī...» Kleins mazcienīgi noraustīja plecus ... «Sav tūkstoš div, trīs ... vairāk arī ne ...»</p>
                 <p>«Tff!» Mārcis, nožēlodams viņa lietas nesaprašanu, to mazcienīgi uzlūkoja. «Tad tu, brāl, nezini, kā Lauris strādā? Simttūkstoš parakstu mums jau te biedrības skapī drošībā! Un vēl mēs dabūsim droši pāra simttūkstošus. Katrs beidzamais latvietis liks savu parakstu apakšā, lai kronis vācietim vairs nekādu rekti nedod. Kuram rakstam, tu domā, valdīšana vairāk klausīs: vai tam, kuru parakstījuši kādi pieci seši simti, vai tam, kam parakstu klāt savu trīssimttūkstošu? ...»</p>
                 <p>«Jā, jā,» Kleins tielējās, «bet kas iekš to rakstu iekšā?! Vāciešiem ir «kopfchenas», saproties!»</p>
                 <p>«Un mums nav?!» Mārcis pašapzinīgi attrauca. «Pašu gudrāko, Veinberģi, nemaz priekšā vēl nelaidīsim, mēs iztiksim ar Einberģi, un tas vien mums jau to rakstu iztaisīs uz «ff». Un, ja viņam pietrūks padoma, tad tikai mēs vēl laidīsim priekšā Veinberģi, un tas viņus visus bāž maisā. Nebēdā, draugs: mēs tos vāciešus apņemsim no visām pusēm tikpat kā ar roku un saspiedīsim tos kā cimdu saujā. Jau sen viņus vajadzēja aiztriekt no Rīgas ... sadzīt Daugavā ...»</p>
                 <p>Tad viņi pamazām iestiga dziļās valodās, un Kleins izpētīja smalki visus sīkumus. Kad Adolfs pamodies ķēra pēc konjaka pudeles: «Lai dzīvo Latvija ... uz tam vienu granafifku!», Kleins zināja jau vairāk, nekā viņam vajadzīgs, un tādēļ ar prieku turēja līdzi.</p>
                 <p>Savas ziņas pēc nobeigtas žūpošanas Kleins prata likt lietā.</p>
                 <p>Pa tam bija notikusi ārkārtēja pilna sapulce 19. jūlijā, 1870. gadā, kurā bija noritējušas atkal sīvas cīņas starp saimniecības vīriem un zinātniekiem. Šiliņš bija uzbrucis zinātnības vīriem, ka tie nav nekādi patrioti, jo sazinās slepeni ar vāciešiem un strādā pretim tautai. Un, kad viņam prasīja pierādījumus šādam briesmīgam apvainojumam, tad tas bija pamatots uz to: «Kādēļ «Baltijas Vēstnesis» netiek drukāts pie tautieša Štālberģa, bet pie vācieša Veides uz Herdera laukuma?»</p>
                 <p>«Kādēļ?» citi iesaucās. «Tur taču būs bijis kāds iemels ...»</p>
                 <p>Dīriķis arī paskaidroja. Viņš negribot tiekot spiests nākt klajā ar paskaidrošanu, lai gan tā esot gluži privāta lieta. Štālberģis nepavisam neesot riktīgi izdarījis to drukāšanu un izsūtīšanu. Ja tas tā būtu gājis uz priekšu, tad «Baltijas Vēstnesim» būtu atkrituši visi ņēmāji.</p>
                 <p>Štālberģis, salicis rokas krustis uz krūtīm, smīnēja. «Daudz viņam to nav bijis, tikai 1500.»</p>
                 <p>«Bet tie paši nav pienācīgi apkalpoti,» Dīriķis turpināja. «Negribot mums</p>
                 <pb/>
                 <p>bija jāiet pie vācieša. Ernst Plates savā driķu namā «Baltijas Vēstnesi» vis iekšā nelaidis, un citas latviešu driķētavas mums nav ...»</p>
                 <p>«Bet kādēļ mums nav?!» Fuchsings, kas nebija nekāds vācu ēdējs, bet praktisks rēķinātājs, iebilda. «Vai tad vācieši par velti taisa? Latviešiem ir tāds pastāvīgs darbs kā avīze un nav savas drukātavas! ... Ir gan kauna reiza.»</p>
                 <p>Pēteris tagadējo acumirkli atrada par derīgu nākt klajā ar savu priekšlikumu. «Kas mums vēl nav, tas mums var būt!» tas, dabūjis vārdu, iesaucās. «Daudz kas mums nav bijis, nekas mums nav bijis! Biedrības mums arī nebija, bet tā mums tagad ir. Mums ir biedrības nams: ierīkosim tajā drukātavu! Biedrība to var izdarīt uz sava rēķina. Kādēļ biedrībai ar drukāšanu jādod nopelnīt vāciešiem? Viņa pati to grasi var paturēt. Un tādēļ es lieku priekšā: ierīkosim mūsu biedrībā drukātavu!»</p>
                 <p>Dziļš klusums. Ne viena, ne otra puse nebija tādu priekšlikumu gaidījusi, ne viena, ne otra nezināja, ar kādu nolūku tas stādīts un kam tas par labu. «Šis priekšlikums, man šķiet, nāk īstā laikā,» Dīriķis pirmais piebalsoja. «Biedrībai pašai arī jādrukā savas sludināšanas priekš ballēm un teatriem.» Un Veinberģis piebilda: «Vācieši mums brūk virsū no visām pusēm. Lai ar viņiem pienācīgi varētu atkarot, «Baltijas Vēstnesim» būtu jāiznāk daudz biežāki, vismaz trīsreiz nedēļā. Tas tagad, ja biedrībai sava drukātava, būtu iespējams ...»</p>
                 <p>Šis jautājums izsauca dzīvas debates. Tā kā jau pašu saimniecības vīru lozungs bija: kādēļ mums dot vāciešiem nopelnīt ... un viņi pie tam vēl nemaz neatskārta, ka priekšlikums nāk zinātniekiem par labu, tad arī ar lielu balsu vairākumu tika nospriests ierīkot Latviešu biedrībā drukātavu, kurā lai «Baltijas Vēstnesis» tiktu drukāts trīsreiz nedēļā. Pēteris gribēja priekšlikumu papildināt vēl ar to: «un drukāt arī Bertrama Kārļa «Latviešu Draugu».» Bet tam atkal paši zinātnieki bija pretim. Viņi pastāvēja uz to, ka to nevajagot cieti nosacīt. Vēl jau nemaz neesot zināms, cik šis «Latviešu Draugs» patiešām liels latviešu draugs būšot, tas tikai vēlāk izrādīšoties. Tad jau arī varēšot to drukāt. Turpretim par «Baltijas Vēstnesi» jau ikvienam zināms, kas viņš ir, un ikviens varot droši balsot: «jā» vai «nē».</p>
                 <p>Nu labi, Pēteris arī tā uz miera. Galvenais, ka nu atkal miers un vienprātība mājā... Vismaz tā likās. Jo viena puse bija pilnīgi apmierināta un otra vairs nemaz nerunāja. Pēteris tik līgsms, tik laimīgs. It kā pasaulē it viss būtu piepildījies. It kā latviešiem vairs nekā neatliktu, ko vēlēties.</p>
                 <p>Un tomēr no šī nodoma nekas neiznāca, jo drīzi vien pār Latviešu biedrības jumtu savilkās tumši mākoņi. Fuchsings atnāca kādu vakaru uz biedrību pavisam nobālējis. Pie viņa «vecā» bijusi liela apspriešanās. Bijuši kopā daudz eltesteru, rātskungu un muižnieku. Tie galvas vien kratījuši.</p>
                 <p>Vai, vai, kas tā par biedrību! Tad tādu nelabu garu tā piekopjot! Sējot pret kungiem un mācītājiem nicināšanas sēklu! Sējot naidu vietējo tautību starpā. Gānot ticības svētumus un pulgojot dieva vārdus. Ar vārdu sakot, tiem zināms pats pēdējais vārds, kas biedrībā runāts! ... Nē, nē, to šie nevarot ilgāki pielaist. Uz visu zemes kulturelo attīstību tas varētu atstāt ļoti kaitīgas sekas ... Esot tādēļ jādara iespaids uz valdības iestādēm, lai tās būtu par to nomodā un pie pirmā izdevīgā gadījuma šo kaitīgo biedrību slēgtu.</p>
                 <p>Un pati cienīgā, — tā pēc tam bijusi reižu reizēm uz ģībšanu. Vaimanājusi: «Und Herr Fuchsing ist Mitglied in so einem Verein ... dein Angestellter ist da Mitglied!» (Un Fuchsing kungs ir biedrs tādā biedrībā . . tavs ierēdnis tur biedrs.) Un vecais viņu apmierinājis ar to: «Fuchsings vai nu izstāšoties no tādas biedrības, vai arī tie būšot šķirti ļaudis.»</p>
                 <pb/>
                 <p>Fuchsings nekā laba neparedzēja. Lai gan vecais viņam vēl neko nebija teicis, tad tomēr viņam jau pie laika jāapskatoties pēc citas vietas. «Pie Richarda Tomsona man būtu iznācis,» viņš Pēterim sacīja, «bet tagad ir izcēlies karš starp frančiem un vāciešiem un viņš savai jaunajai fabrikai nevar dabūt mašinas ... Prūšiem jāskapē kara piederumi, tie mašinas nevar dot ...»</p>
                 <p>«Nu, varbūt, ka varēsi palikt vēl turpat,» Pēteris viņu mierināja. «Vecais jau nemaz nav tik slikts.»</p>
                 <p>«Jā, jā, bet tagad tas neatkarājas vairs no viņa vien,» Fuchsings domīgi attrauca. «To tagad tie citi kungi arī zin, kas es par vīru. Pret augsto rāti mūsu vecais sargāsies nostāties opozicijā. Un man atkal tur diezin kā taisnoties, piedāvāties pašam izstāties no biedrības, tas būtu pārāk smieklīgi ...»</p>
                 <p>«Nē, to nevar!» Pēteris cieti noteica.</p>
                 <p>Pienāca arī dažas Ijaba vēstis no laukiem. Bruģukungi jau šur tur bija izdarījuši kratīšanas un atņēmuši pierakstītās parakstu loksnes. No dažām vēstulēm spriežot, varēja slēgt, ka daži sūtījumi nemaz nebija pienākuši un varbūt jau pastā konfiscēti. Tad kādu dienu biedrībā policija jau bija meklējusi pēc J. Einberga, un, kad pēdējam to pateica, tas atrada par labāku pazust. Šīs ziņas izpaudās vēja ātrumā pa visu biedrību un viņas aprindām, arī Adolfa kompānijas vakarīem. Teica, ka biedrībai atņēmšot tiesību teatri spēlēt un diezin ko!</p>
                 <p>Adolfs un citi aktieri bija par to ļoti sabijušies un nobēdājušies. Diezin, kas tur varēja būt?! Kam par visu to jāpateicas? Tikai tagad viņiem uzkrita, ka Kleina vairs nebija starp tiem. Tas bija nozudis tikpat kā žīds pa Miķeļiem.</p>
                 <p>Kādu dienu izgadījās, ka biedrības pagraba zālē (restoracijā) bija saradies labs pulciņš biedru, starp tiem arī Veinberģis. Ēda, dzēra, sarunājās par pēdējo dienu notikumiem: kas nu būs, kas ne. Te piepeši uz garderobes trepēm parādās Krampfs, pilnā uniformā, ķiveri galvā, mapi padusē. Nicinošu smīnu tas pārlaiž skatienu caur vaļējām durvīm uz restoracijas zāli ... tikpat kā citreiz Porzena pie Romas vārtiem. Tas neko labu nenozīmēja.</p>
                 <p>Tas ar to vien neapmierinās, lepni galvu pacēlis, ar visu cepuri drāž iekšā biedrības restoracijā un sapulcējušamies jau pa gabalu noprasīja: «Kur ir šīs biedrības priekšnieks? ...»</p>
                 <p>Citi jau nobāl, padevīgi pieceļas no krēsliem un gaida, ko «kungs» tālāk teiks. Tikai Veinberģis viens paliek sēžot, neliekas ne zinis, bet tad, ko ievērojis, kā zibens uzšaujas kājās un pilnu krūti dodas policistam pretim: «Шапку долой!» (Cepuri nost!)</p>
                 <p>«Vai jūs še priekšnieks?!» Krampfs viņam noprasīja, neievērodams viņa aizrādījumu. «Te jau jūsu biedrībā notiekot trakas lietas.»</p>
                 <p>«Шапку долой!» Veinberģis atkārto kategoriski, neielaizdamies nekādos paskaidrojumos. Krampfam lūpas nodrebas, acīs pamirdz zaļas ugunis. Tas nezin, ko darīt, bet pēdīgi tomēr noņem galvas segu un aizbildinās: «Atvainojiet! Man vajaga biedrības priekšnieku. Vai varbūt man tas gods?»</p>
                 <p>«Es neesmu priekšnieks!» Veinberģis atbild. «Lūdzu, ejiet biedrības kanclejā ... tur būs intendants vai sulainis —»</p>
                 <p>«Priekšnieks tiek aicināts pie vicegubernatora,» Krampfs, apspiezdams savu uzbudinājumu, svarīgā balsī ieminējās. «Viņam būs jādod atbildēšana. Jā, jā! Nav labi, ka jūs, latvieši, nododaties ar politiku ... es to jau sen esmu sacījis! Par tādu dumpja būšanu un ļaužu kūdīšanu pret kungiem mēs, valdīšana, varam biedrību slēgt. Jā, jā! To jums vajadzētu saprast. Jo katram tak vajag palikt savā vietā ... nebūs kungu, kas tad būs — —»</p>
                 <pb/>
                 <p>«Sshh, sulain!» Veinbergs, neievērodams Krampfa pamācības, piesauca ķelneri. «Aizvediet šo kungu uz biedrības kancleju un pasauciet tur intendantu vai biedrības sulaini.»</p>
                 <p>«Lūdzu, kungs!» sulainis pienācis pret Krampfu palocījās. Krampfam vārdi palika tīri vēl mutē spraucoties, bet viņam nekas neatlika kā savukārt palocīties un iet ... Tos tēviņus nemaz iedrauvēt ... briesmīgi cietiem pakaušiem. Viņam pat pašam bija jālokās, jo to viņš nebija cerējis te sagaidīt un tādēļ sajutās tik maziņš. Ak, kā viņš to šiem dumjiem latviešu ķerļiem nevarēja piedot!</p>
                 <p>Kantorī viņš lika kvitēt, ka raksts saņemts, un, ne vārdu neteicis, aizgāja. Viņam arī grūti būtu nācies kādu vārdu, sacīt, cik sirds tam bija pilna.</p>
                 <p>Izgājis uz ielas, tas skaudīgi atskatījās atpakaļ uz šo māju ... nospļāvās vēlreiz un vēlreiz. Ko šie dumjie bauru ķerļi gan domā?! Ak, kad viņam būtu tā vara, viņš diezinko. — Bet šoreiz būs ... šoreiz būs beigas ... Ne velti vicegubernators tos aicina pie sevis. Iedomājoties, ka viņš uz šīm durvīm liks pečapti virsū, tik cieti, tik cieti, ka nekustēt vairs, viņš sajuta tik saldu, skaudīgu prieku, it kā karsta laka gar viņa sirdi tecētu ...</p>
                 <p>Bet ievainots un pazemots pie sava goda tas jutās lieliski. Viņš jau nevarēja iedomāties, kā tiem tur iekšā ap dūšu. Ne visai! Tas drusciņ pa «šerpu» ... tā nevar! Citi pat atklāti sirdījās uz Veinbergu, kurš darot tikai dumjības! Policija un valdīšana jau tā uz biedrību netura labu prātu, viņš ņem to vēl vairāk kaitināt. Tu viņam liec cepuri noņemt, bet viņš tev aizslēdz biedrību. Tāds tev to vis nepiemirsīs ... raudzīs tev parādīt: arē, tas ir par to.</p>
                 <p>Pulkstenis bija nositis vienpadsmit priekš pusdienas. Varenais vicegubernators Julijs fon Kube jau sen bija savā kabinetā un strādāja pie Latviešu biedrības slēgšanas lietas, kura viņam ļoti interesēja.</p>
                 <p>Patlaban Kleins viņa ekselencei nodeva savu papildu ziņojumu par visu to kaitīgo garu, kādu tas sastapis Rīgas Latviešu biedrībā. «Visiem viņas centieniem, jūsu ekselence, velkas cauri tikpat kā sarkans pavediens: autoritāšu necienīšana, visa pastāvošā noārdīšana, svētumu apsļaudīšana un ļaužu kūdīšana pret muižniecību un garīdzniecību. Ja šādiem kaitīgiem centieniem netiek likti šķēršļi ceļā, tad es neredzu, kādas tam visam var būt sekas. Un tad šī velnišķā latviešu politika: atbīdīt pie malas vietējās muižniecības iestāžu reprezentāciju un stāties tieši sakarā, ar valsts centrālām iestādēm.»</p>
                 <p>«Latviešu politika?!» ekselence perfidi pavēla lūpas. «Priekš politikas šie neveiklie latviešu kluči ir par smagiem. Tā nav nekas cits kā ķēmošanās. Tepat» — viņš norādīja uz konfiscētām parakstu loksnēm — «jau būs tā cilpiņa, pie kuras mēs viņus pakārsim ...»</p>
                 <p>«Protams!» Kleins padevīgi piebalsoja. «Šie visi izvilināti uz Latviešu biedrības iniciativu. Priekš tam mums ir neskaitāmi liecinieki.»</p>
                 <p>«Nav vajadzīgs,» Kube atmeta ar roku, «tāpat iztiksim! Ar labu un laipnību vien, ja kādu grib kārt, tad vislabāk to izdarīt ar zīda cimdiem. Bet nu, draugs, ejiet blakus istabā un uzgaidiet, kamēr man jūsu vajadzēs. Gribu tūdaļ uzsākt nopratināšanu.»</p>
                 <p>Kleins palocījās un nozuda aiz biezajām draperijām. Ekselence paķēra uz galda atronošo zvaniņu un to pārreiz pakratīja. Noskanēja dažas spilgti dobjas</p>
                 <pb/>
                 <p>skaņas. «Es lūdzu ienākt hofratu Bernhardu Dīriķi!» tas sacīja, kad sulainis parādījās un gaidīja uz viņa pavēli.</p>
                 <p>«Kā pavēlat!» tas atkal izgāja. Ekselence vērīgi lūkojās uz durvju pusi, bet, tiklīdz tās vērās vaļā, tad nolaida atkal acis uz leju, it kā būtu iegrimis papīros un ienācēju nemaz neredzētu.</p>
                 <p>Ienāca Bernhards Dīriķis vienkāršos, melnos svārkos, panāca kādus soļus uz priekšu un, kad ekselence to vēl nemanīja, tad pārreiz lēni ieklepojās.</p>
                 <p>«Ā, jūs, hofrāta kungs,» Kube, pacēlis acis, laipni uz priekšu palocījās. «Lūdzu piesēst,» viņš norādīja tam krēslu aiz galda un sniedza roku uz apsveicināšanos. «Atvainojiet, ka biju spiests jūs mazliet traucēt dažu paskaidrojumu dēļ. Es domāju, mēs taču esam personīgi pazīstami, hofrāta kungs!»</p>
                 <p>«Man gan tā liekas, ekselence!» Dīriķis, lēni smaidīdams, palocījās.</p>
                 <p>«Lūdzu, piesēdiet. Ja nemaldos, tad mēs bijām reiz kopā pie konsula Rabemaņa ...» Viņš paņēma cigāru un sniedza arī krāsaino ārzemju cigāru kastīti Dīriķim. «Vai patīkami, hofrāta kungs!»</p>
                 <p>«Pateicos ļoti, ekselence, bet esmu spiests atsacīties no šīs baudas. Esmu drusciņ saslimis ar kakla iekaisumu.»</p>
                 <p>«Nožēloju!» Kube sacīja, aizpīpodams savu. «Redziet, tur ir tāda dumja lieta. Atvainojiet, ka kavēju jūsu laiku, jūs aicinādams pie sevis. Man, kā jau sacīju, vajag no jums dažus paskaidrojumus ...»</p>
                 <p>«Esmu gatavs jums pakalpot, ekselence,» Dīriķis krēslā palocījās.</p>
                 <p>«Kas tā tur ir par Rīgas Latviešu biedrību? No kam sastāv viņas biedri? Es domāju, ka tie ir pavisam neizglītoti cilvēki, maisu nesēji, kučieri, domestiki . ..»</p>
                 <p>«Ir arī tādi ... bet ir ļoti daudz tirgoņu un literātu. Šīs biedrības locekļi nav grupējušies pēc šķiru kārtām un sadzīves stāvokļa, bet pēc tautības . . »</p>
                 <p>«Tas, lūk, man uzkrīt! Kas vienam ierēdnim, dakterim vai turīgam tirgotājam var būt kopējs ar prastu, nemācītu zirgu puisi vai kučieri?» ekselence turpināja, vilkdams savu cigāru, lai to uzdabūtu uz labu «cuku».</p>
                 <p>«Latviešu valoda un kultūra, ekselence.»</p>
                 <p>Kube atkal perfidi pavēla lūpu, bet nopratināmo vēl arvien draudzīgi un laipni uzlūkoja. «Iekš kam tad pastāvētu šī latviešu kultūra? Man ir sacīts, ka latviešu valodai priekš kultūras jēdzienu apzīmējuma nemaz neesot vārda.»</p>
                 <p>«Atļaujiet man par to būt citādos uzskatos, ekselence.»</p>
                 <p>Pār Kubes pieri pārlaidās mazs mākonītis. «Kā patīkami! Jūs esat priekšnieks šinī biedrībā?» </p>
                 <p>«Ja, ekselence.»</p>
                 <p>«Tad es saprotu, ka jūs savu biedrību aizstāvat! Bet es tomēr nesaprotu, kas jums kā mācītam cilvēkam un valsts ierēdnim var būt kopējs ar šādu neizglītotu baru? Kas jūs kairina būt viņiem par priekšnieku?»</p>
                 <p>Dīriķis piesarcis klusēja, it kā nogaidīdams, kas vēl tālāk nāks.</p>
                 <p>«Es pieņemu,» Kube turpināja, «ka jūs šo amatu esat pieņēmuši, lai uzlabotu savu saimniecisko stāvokli. Mans dievs, nav taču mūsu ierēdņiem nekāds ideāls atalgojums, katrs cenšas, kur viņš var ko nopelnīt. Bet, kas attiecas uz biedrības centieniem, tad jūs tos visos sīkumos nepazīstat, tos nesaprotat un tiem ne visai simpatizējat. Es jūs, augstdzimtība, daru uzmanīgu: tas ir jūsu pašu interesē, lai lietu nostādītu tā ...»</p>
                 <p>Dīriķis vēl arvien it kā nogaidīdams klusēja.</p>
                 <p>«Ko jūs uz tam atbildat?» Kube trešo reizi ņēma vārdu.</p>
                 <pb/>
                 <p>«Nevaru citu atbildēt kā to, kas ir!» Dīriķis beidzot nāca klajā. «Esmu latvietis un tādēļ biedrs Latviešu biedrībā, kurā man tas gods būt ievēlētam par priekšnieku.»</p>
                 <p>«Tātad jūs pilnīgi esat solidāri ar savu biedrību?», </p>
                 <p>«Nav citādi iespējams ...»</p>
                 <p>Manāmi pārsteigts, bet perfidu smīnu ekselence Dīriķi brīdi uzlūkoja. «Vaļsirdīga atzīšanās — — nu, tā, protams, katra personīga lieta ... Tikai ierēdņa fraternizēšana ar latviešiem, tas ir, bodes puišiem un maisu nesējiem, nedara godu pārējai ierēdņu šķirai.»</p>
                 <p>Dīriķis krēslā sakustējās. «Ir arī izglītoti un mācīti latvieši, ekselence!» Viņš to sacīja diezgan stingrā balsī.</p>
                 <p>«Izglītoti latvieši?! Tas ir kas jauns! Es domāju, ka «izglītots latvietis» ir neesoša lieta. Jo, tiklīdz tas ir izglītots, viņš ir tas, kādu izglītību un kultūru tas sevī uzņēmis ... ir vācietis . ..»</p>
                 <p>«Mēs dzīvojam Krievijā, ekselence, ja atļaujat piezīmēt.»</p>
                 <p>Kube viņu asi un ilgi uzlūkoja ... «Itin pareizi!» viņš beidzot atbildēja pavisam citā balsī. «Kā jau sacīts, esmu jūs izsaucis, lai man dotu kādus paskaidrojumus, kas pie lietas izmeklēšanas tik ļoti vajadzīgi. Pret jūsu biedrību celti smagi apvainojumi, un, tā kā jūs kā priekšnieks ar viņas centieniem izsakāties pilnīgi solidāri, tad jūs man ar ko varēsiet sacīt.»</p>
                 <p>«Un kādi ir šie apvainojumi?»</p>
                 <p>«Ka jūsu biedrība piekopj valsti un pastāvošo kārtību apdraudošus mērķus! ... Viņa sarīko teatra izrādes, lai ar kuplejām noķengātu un apmētātu dubļiem mācītājus un viņiem pienācīgos siekus ... lieluskungus un viņiem maksājamo nomu ... noķengā autoritātes, mācītāju un kungu cienību un tamlīdz tikumību. Viņa dibinājusi kādu zinātnības komisiju, kura cenšas atvasināt atkal vecos pagānu dievus, lai ļaudis atkristu no kristīgas ticības un piegrieztos kādam speciālam latviešu veļu kultam. Viņa beidzot vēl izsūta aģitatorus pa visām zemes malām, lai tie sarīda ļaudis pret kungiem, ņem no zemniekiem parakstus, ar kuriem tad ir nodomāts iesniegt valdībai melu ziņas par šejienes apstākļiem. Īsi sakot, jūsu biedrība katrā savā rīcībā slēpj noziedzīgu nolūku ...»</p>
                 <p>Dīriķim grūti nācās paturēt savu mierību. «Un uz ko pamatoti šie smagie apvainojumi?» viņš iejautājās manāmi aizskartā balsī...</p>
                 <p>«Varu jums sacīt tikai to: mēs zinām it visu! Mums ir nešaubāmi pierādījumi. Bez tam jūsu statūtos no visa tā nav ne vēsts. Tomēr negribu ticēt, ka jūs kā valsts ierēdnis tik zemu varētu nolaisties! Tādēļ jau jūs gribu glābt un izsargāt no personīgām nepatikšanām, ja jūs man atklāti atzīstaties un dodat jo tuvus paskaidrojumus par šo rīcību ... un kas ir tie galvenie vaininieki, kas aiz visa tā slēpjas.»</p>
                 <p>Dīriķis drusciņ saduga ... no iekšēja uztraukuma viņš lēni drebēja. «Ja biedrība patiešām ko noziedzīgu būtu darījuse, tad jau es kā viņas priekšnieks būtu sodu pelnījis. Bet man šāds apvainojums ir kategoriski jānoraida, it sevišķi: ka biedrība piekoptu valstij kādu naidīgu politiku.»</p>
                 <p>«Tā!!» Kube viņu asi uzlūkoja. «Bet kā jūs man izskaidrosiet visu šo lielo vēstuļu gubu, kas adresētas uz jūsu vārda? Ko nozīmē visi šie sagrozītie fakti: dzimtskungu un mācītāju apmelojumi par augstām nomām, par nepareizi beramiem siekiem, par cāļu nodokli? Jūs taču nevarat noliegt, ka tas viss izgājis no Latviešu biedrības, kura vada sazvērestību?»</p>
                 <p>Dīriķis neatbildēja. «Jūs taču nevarat noliegt, ka šīs korespondences adresētas</p>
                 <pb/>
                 <p>uz jūsu vārda?» ekselence palika arvien stingrāks. «Jūs taču nevarat noliegt, ka esat šīs biedrības priekšnieks?»</p>
                 <p>Dīriķis vēl arvien klusēja, jo te viņam tika stādīti patiešām kutelīgi jautājumi. Viņš novilcināja laiku, lai rastu uz tiem kādu daudzmaz motivētu atbildi. Te beidzot viņam piepeši kā zibens ieskrēja galvā kāda doma. «Itin pareizi, ekselence, tās adresētas man ... bet kā avīžu redaktoram un ne kā biedrības priekšniekam. Jums nebūs nezināms, ka es izdodu un rediģēju avīzi «Baltijas Vēstnesis». Biedrībai gar visiem šiem rakstiem nav nekāda daļa ...»</p>
                 <p>Kube, kā rādījās, par to nemaz nebija domājis un tādēļ tagad tīri vai apmulsis smaidīja. «Tad jūs to visu nodrukāsiet savā laikrakstā?»</p>
                 <p>«Tas atkarājas no redakcijas uzskata!» Dīriķis smaidīdams paskaidroja. «Ne viss jau drukājams, ko iesūta ... tikai tas, ko redakcija atron par derīgu. Tad vēl mums ir iepriekšēja cenzūra un nekas nevar parādīties atklātībā, kas pēc viņas ieskatiem ir kaitīgs ...»</p>
                 <p>«Es zinu!» Kube atmeta ar roku. Kā varēja redzēt, viņam bija pārtrūcis izmeklēšanas pavediens, par ko viņš nevarēja apslēpt savu uzbudinājumu. Piecēlies tas soļoja šurpu turpu kādus soļus pa istabu. «Mēs zinām it labi ... mēs it visu zinām, kāds gars valda jūsu biedrībā,» tas, nervozi smiedamies, sacīja, lai būtu ko teikt. «Jūs gribat sūtīt melu rakstus valdībai, iztēlot nepareizi zemes apstākļus. Jūsu biedrība grib uzurpēties muižniecības un administrācijas lomā kā vidutāja starp zemi un valdīšanu. Tā ir sodāma rīcība ... noziedzība.»</p>
                 <p>«Mēs tikai uzstājamies pret zemes ģermanizēšanu!» Dīriķis atļāvās piezīmēt. «Un izsacīt valdībai savas vēlēšanās un pie tam vēl padevīga lūguma veidā taču nav nekas noziedzīgs.»</p>
                 <p>«Zemes ģermanizēšanu — —» tas Kubem trāpīja pašā sirdī. Kā no odzes dzelts tas palēcās un bargi iesaucās:</p>
                 <p>«Atļaujiet man jums aizrādīt pretējo, augstdzimtība! Zemes vārdā runāt tiesība vienīgi muižniecībai un administrācijai! Ja kāds cits mēģina piesavināties šīs tiesības, tad tā ir noziedzīga rīcība ... sacelšanās pret pastāvošo kārtību! Bet mēs to nepielaidīsim, jums vajag zināt! Vēl mums ir zaldāti, štiki, policija, cietumi. Vēl mums ir dzelzis un ķēdes, ar ko dumpīgo pūli savaldīt ... mēs viņu izklīdināsim un dzīsim pa pārim! Vēl mums ir flintes un lodes, un arī karātavas jā, karātavas, ja tas vajadzīgs —»</p>
                 <p>Beidzamie vārdi iznāca spilgtā, griezošā kliedzienā. Ekselencei acis bija izspiedušās uz āru, siekalas šļakstēja no mutes, ko it sevišķi sajuta Dīriķis, kuram viņš bija piebāzis vaigu jo tuvu. Nāvīgs naids un nicināšana pret latviešiem spīguļoja no viņa acīm, un nervoza atriebības kāre raustījās viņa sejā. Uz brīdi viņš bija aizmirsis savu augsto stāvokli, savu slīpēto politiku, redzēja tikai sev priekšā ienīsto ienaidnieku un ļāva savām jūtām vaļu. Ja viņa varā tas būtu stāvējis, tas visu latviešu tautu būtu —</p>
                 <p>Dīriķis itin labi pārskatīja bīstamo, kritisko stāvokli, kurā atradās biedrība un atradās arī viņš pats. Viņš jau no paša sākuma bija šaubījies par ekselences draudzīgo prātu, kad tas lika priekšā viņam atklāt savu sirdi, bet tagad karstas tirpas vien viņam pārskrēja pār kauliem. Tomēr tas paturēja savu ārējo mierību un cienību un it kā neizprazdams uzlūkoja ekselenci par viņa uzbudināšanos ...</p>
                 <p>Tas arī drīz vien atjēdzās ... aizdedzināja no jauna savu cigāru, kurš uzbudinājumā bija izdzisis, un iesāka atkal citādā, pēc iespējas mierīgā balsī:</p>
                 <p>«Kā jau sacīju, tāda rīcība ir nepielaižama un sodāma. Tā kā jūsu biedrības mērķis drīkst būt tikai izglītība un pamācība starp Rīgas latviešiem, tad viņa ir</p>
                 <pb/>
                 <p>pārkāpuse savus statūtus, jeb vai jūs to gribat noliegt? Kā tad jūs izskaidrosiet šīs parakstu loksnes, kuras tāpat adresētas uz jūsu vārda?»</p>
                 <p>Tas bija atkal kutelīgs jautājums Dīriķim. Lielas gubas konfiscēto parakstu atradās viņiem priekšā uz galda, un viss atkarājās no tam, ko uz tam ticamu atbildēt. Viņš piespieda visus savus gara spēkus, tad piepeši iesaucās:</p>
                 <p>«To es jums varu izskaidrot, ekselence! Tie paraksti ir no cilvēkiem, kas vēlas abonēt manu avīzi.»</p>
                 <p>Kube viņu ilgi un cieti uzlūkoja ... viņa vārdi šoreiz nebūt neizklausījās tik pārliecinoši. Tad ekselence beidzot, perfidi smaidot, ieminējās: «Vajag, augstdzimtība, pārāk lielas fantāzijas, lai jūsu apgalvojumam spētu ticēt. Mani draudzīgie mēģinājumi lietu izlabot tiek izjaukti caur jūsu stūrgalvīgo simulāciju. Ja jūs pret mani būtu bijis atklāts, tad tur varbūt vēl ko būtum varējuši līdzēt ... tagad esmu spiests likt priekšā: jūsu biedrību slēgt! Man taču cits nekas neatliek! Protams, lietas galīga izšķiršana atkarājas no gubernatora un vispēdīgi no ģenerālgubernatora, tomēr — —» viņš vēla pār lūpām ironisko smaidu, «— grūti cerams, ka viņi šinī lietā varēs taisīt citādu rezolūciju nekā to, uz ko spiež loģiskā vajadzība. Tātad jau iepriekš varat paredzēt, kāds būs jūsu biedrības liktenis. Žēl man patiešām, ļoti žēl! Arī priekš jums personīgi tur var būt ļoti nepatīkamas sekas. Bet tā ir jūsu pašu neapdomība. Kas jums, valsts ierēdnim, liek būt par biedru un vēl par priekšnieku privatbiedrībā? Tas ir pret likumu ... un vēl tādā?! ...»</p>
                 <p>Dīriķis vērodams pacēla acis, it kā viņam ko jautādams. «Kāpēc tad jūs, valsts ierēdnis būdams, esat biedrs un direktors Dvinskas dzelzceļa sabiedrībā?» viņam iešāvās prātā. Bet viņš to neizteica, jo bija ļoti apdomīgs. Labāk vārdu mazāk nekā vairāk ...</p>
                 <p>«Atvainojiet, augstdzimtība, ka jūs traucēju,» Kube beidzot atkal laipnā un smalkā kārtā nobeidza izmeklēšanu. «Par lietas tālāko virzienu jums tiks ziņots ... tagad pateicos ...» </p>
                 <p>Laipnais rokas spiediens gan vairs tam nesekoja, ekselence tāpat palocījās ... Dīriķis bija atlaists.</p>
                 <p>Biedrībā viņu gaidīja atpakaļ tikpat kā uz ugunīm. Bija sasaukta ārkārtēja runas vīru sapulce, kura tad pēc saņemtas atbildes no gubernatora spriestu tālāk, ko darīt. Bet vispārējais garastāvoklis bija visai nospiests. Vai tad nu gubernators par velti pie sevis sauca? Neviens nekā laba nesagaidīja, vēl jo vairāk, kur pilsētā bija izplatījušās baumas, ka biedrību slēgs. Saimniecības vīri bija gluži nobaidījušies un, dūšu stiprinādami, iedzēra pa šņabim. «Te nu aizies atkal mūsu naudiņa, mūsu darbs, mūsu pūles. Nevedas un nevedas mums ... nav vēlēts ...»</p>
                 <p>Viņu vadoņi nebūt nemēģināja viņu šaubas un bažas izklīdināt. Tomsons un Baumanis bija tagad mēmi klusētāji: nesacīja ne vārda, un Šiliņš drīzāk citus sakurināja, nekā apmierināja. «Par to mums ir jāpateicas zinātnības vīriem!» viņš sūkstījās. «Viņi ir tie, kas ienesuši biedrībā politiku, prasiet nu viņiem padomu. Mēs padomu devām, mūs neklausīja ...»</p>
                 <p>Pat Veinberģis rādījās būt uztraukts, kas vēl nekad nebija redzēts. Bet dūšu gan viņš nenolaida un reižu reizām izskaidroja, ka tas nav pēc likuma. «Te tak ir jānošķir trīs lietas: privāta persona, avīze un biedrība. Nevienu par otra darbiem nevar darīt atbildīgu, kas notiktu šinī gadījumā, ja par to, kas rakstīts privātai personai un avīzei, prasītu atbildību no biedrības. Tas būtu pavisam pret Krievijas likumiem ...» Viņš pieveda arī tos paragrāfus.</p>
                 <pb/>
                 <p>Bet šaubas un mazdūšību viņš pie biedru lielās daļas nebūt neizgaisināja. «Ko tev tur likums līdz?» Mikums atmeta ar roku. «Ej ieskaidro tu viņam likumu. Viņam ir tā vara, tas liek roku virsū, un beigts ir.»</p>
                 <p>«Ko nu blēņas!» arī Kreilis piebalsoja. «Kam tad tu sūdzēsi, ja nav likuma? Likums skan tā, bet atgriez viņu otrādi, un likums skan atkal tā ...»</p>
                 <p>Beidzot ieradās Dīriķis. Lai gan viņš tāpat kā arvienu, tā arī tagad prata noslēpt savu iekšējo nemieru un uztraukumu, tad tomēr viņam no vaiga vien jau varēja nolasīt, ka tas nenes labas vēstis.</p>
                 <p>Viņš tika apbērts ar jautājumiem no visām pusēm. «Nu, kā ir?!» «Kā lietas stāv?» «Vai biedrību tiešām slēgs?» «Ko tad gubernators teica?»</p>
                 <p>«Uz to pusi gan stāv ... bet ir cerības,» Dīriķis atbildēja. «Es par to ziņošu oficiālā sēdē. Kungi, lūdzu, iesim uz priekšniecības istabu ...»</p>
                 <p>Nekad vēl runas vīri tik ātri un labprātīgi nebija šķīrušies no bufetes un devušies uz sēdi kā tagad. Krēsli brakšķēja vien, vieta tika ieņemta pēc vietas, un istaba uz rāvienu bija pilna. Pēc tam iestājās dziļš klusums.</p>
                 <p>Dīriķis kā priekšnieks atklāja sēdi. «Kā runas vīriem zināms, tad biedrības lietā esmu ticis izsaukts pie viņa ekselences vicegubernatora, ar kuru mums cēlušās domu starpības — — —»</p>
                 <p>Viņš noslaucīja sviedrus. Varēja dzirdēt adatu nekrītam — — «Viņa ekselence ir tajos uzskatos, ka biedrība atkāpusēs no saviem statūtos nospraustiem mērķiem ... un ka viņu par korespondencēm un vēstulēm, kas rakstītas viņa priekšniekam privāti un kā avīzes redaktoram, varētu slēgt. Stāvoklis ir kritisks, un mums jāskatās patiesībai droši acīs, jo vicegubernatora kunga atzinums krīt lielā mērā svarā — —»</p>
                 <p>Viņš bija iekšēji uztraukts tādā mērā, ka apstājās un kārtoja savas domas, kā ziņojumu labāk nobeigt ... Un atkal dziļš klusums ...</p>
                 <p>«Tātad tas ir piepildīts!» Baumanim mute beidzot atdarījās. «Ir panākts tas, kas gribēts.»</p>
                 <p>Iz viņa balss izskanēja dziļš pārmetums, un, lai gan viņš neko skaidri neizteica, tad tomēr visiem bija zināms, pret ko tas vērsts ...</p>
                 <p>«Viss, ko mēs darām, tiek aplam saprasts un iztulkots,» Dīriķis turpināja. Viņš atstāstīja viņa ekselences uzskatus par zinātnības komisiju, teatri utt. «Tie ir patiešām dīvaini uzskati, bet tādēļ mums ne mazāk bīstami ...»</p>
                 <p>«Tas jau bija iepriekš paredzams!» Šiliņš, kurš ilgāk nevarēja valdīties, iesaucās. «Mūsu biedrība tiek slēgta, bet caur kā vainu, es prasu? Kas ieveda biedrībā politiku, es prasu? Kas ir rīkojies tā, ka mēs esam izpelnījušies augstās ekselences neuzticību, es prasu? Kas uzsāka negudru parakstu lasīšanu, caur ko mēs tiekam uzskatīti par dumpeniekiem? Kas bija tie, es prasu? Tie bija zinātnības vīri! Tie bija augsti skolotie redaktori un konsulenti, kas mūsu biedrību ieveda dimbā! Un kas mūs no šīs dimbas tagad izvedīs, es prasu? Kas pasargās mūsu biedrību no slēgšanas, es prasu? Kas atdabūs viņa augstās ekselences uzticību, es prasu ?»</p>
                 <p>«Muļķīgs jautājums!» Pēteris pietvīcis pārtrauca patētisko runātāju. «Ko te vairs palīdz tukšu salmu kulšana un savstarpēja pārmešanās. Vai tā ir vienprātība? Mums visiem kā brāļiem vajadzētu tagad stāvēt plecu pie pleca ...»</p>
                 <p>«Ko mums darīt ar šiem vīriem, es prasu?!» Šiliņš, neievērodams ierunu, patētiski turpināja. «Es prasu to tiem, kam biedrība bija mīļa!»</p>
                 <p>«Ak jums vienam tā mīļa!» Pēteris viņam pretim. «Ja to biedrību aizslēdz,</p>
                 <pb/>
                 <p>tad man tikpat kā sirdi izņem no krūtīm. Bet vai ar savstarpējām ķildām un pārmetumiem mēs viņu glābsim? Prasiet labāk: ko tagad darīsim?»</p>
                 <p>«Ir taisnība,» Dīriķis ņēma vārdu, «es runātājam piekrītu. Mums tagad kopēji jāapsver, kas darāms. Es domāju, ka mums ir jāatņem katrs pamats dibinātam iemeslam biedrību slēgt. Visu, ko te cenšas uzkraut zinātniekiem, es ņemu uz sevi, bet es ņemu to uz sevi kā privātpersona un kā avīzes redaktors. Lai biedrībai ar visu to lietu nebūtu ne mazākā sakara, tad es atsakos no biedrības priekšnieka amata. Lūdzu manā vietā ievēlēt citu!»</p>
                 <p>Ilgs klusums. Viņš izspēlēja šo trumpu, vienkārt: lietas labā, jo biedrību tādi varēja glābt, bet, otrām kārtām, tas bija aplinkus cirtiens viņa pretiniekiem. Jo viņš ar to pierādīja, ka lietas labā ir gatavs upurēt savu personu, bet viņa pretinieki tikai pastāv uz savu ... Un runas vīru nopietnās sejas liecināja, ka viņi pienācīgi prot apsvērt šo soli.</p>
                 <p>Tikai Baumanis viņam aizejot negribēja novēlēt šos laurus. «Ir pats par sevi saprotams un agrākam runātājam taisnība,» viņš uzsāka, «ka tie vīri, kas biedrību caur savu nepareizo rīcību ievadījuši purvā, atstājas no viņas stūres un atdod savu vietu citiem. Tikai tā mēs varam atdabūt administrācijas iestāžu uzticību, bez kuras biedrība nevar elpot. Nevienas dienas negribu būt ilgāk viņas biedrs, ja tai nav pilna valdīšanas uzticība. Un tādēļ mums, vienkārt, ir jāvēlē jauns priekšnieks, — mēs citādi nevaram, — un, otrkārt, es sagaidu, ka priekšniecība jaunā sastāvā griezīsies savukārt pie viņa ekselences vicegubernatora un vēlreiz cieti uzsvērs, ka ne viņai, ne arī biedrībai ar agrākā priekšnieka kaitīgiem centieniem nav ne tā mazākā sakara. Tas nepieciešami ir vajadzīgs ...»</p>
                 <p>Atkal klusums. Dīriķis saduga un lēni ietrīcējās. Skatiens, ko tas uzmeta runātājam, liecināja, ka viņš aizskarts dziļā un vārīgā vietā.</p>
                 <p>Arī Pēteris ne mazāk bija aizskarts un sašutis pārtrauca klusumu: «Tā ir neģēlība! Nodevība pret saviem brāļiem!»</p>
                 <p>«Es izlūdzos!» Baumanis stingri iesaucās. «Es lūdzu, priekšnieku saukt runātāju pie kārtības! Biedrībai ir jāatkratās no visiem tādiem elementiem, kas uzbrūk tiem, kuri aizstāv kārtību. Un es saku vēlreiz: pie kārtības mēs ātrāk netiksim, kamēr mums būs jauna priekšniecība. Tā lai tad nekavējas spert soļus, lai atdabūtu zaudēto uzticību. Es lieku priekšā ievēlēt jaunu priekšnieku!»</p>
                 <p>«Runātājs nāk par vēlu ar savu priekšlikumu!» Dīriķis rūgti sacīja. «Tāds bija jau stādīts no manis. Es lūdzu uzstādīt kandidātus . ..»</p>
                 <p>«Veinbergs! Tomsons!» daži iesaucās. Citi vēl: «Šiliņš!» Bet pēdējais ņēma vardu un ar pilnu krūti uzsāka:</p>
                 <p>«Biedri! Kam mums ir jāpateicas, ka biedrība vēl nav galīgi noklīduse purvā, es prasu? Kā sauc to vīru, kas ir mums to labu un derīgu padomu devis, mūs vadījis un mums to pareizo ceļu rādījis? Kas mums ir cēlis šo stalto biedrības māju un visu tik labi ierīkojis, es prasu? Šis vīrs ir architekts Bauman kungs. Viņu mēs vēlēsim par priekšnieku »</p>
                 <p>«Bravo, bravo!» daļa runas vīru viņu ironiski pārtrauca, bet otra daļa atkal piebalsoja: «Pareizi, itin pareizi!»</p>
                 <p>Baumanis izlikās mierīgs un atmeta ar roku. «Es nekāroju pēc šāda goda! Ir cienījamāki un nopelnu bagātāki vīri ...»</p>
                 <p>Zīmītes tika izdalītas un atkal saņemtas. Tās saskaitot, tomēr izrādījās, ka balsu vairumu dabūjis Richards Tomsons.</p>
                 <p>Kad tas amatu pieņēma, Dīriķis sajuta tā kā mazu gandarījumu. «Tā kā Tomsona kungs līdz šim bija priekšnieka vietnieks, tad mums viņa vietā jāvēlē</p>
                 <pb/>
                 <p>cits. Bet, tā kā par biedrības pirmo priekšnieku, nāk tas, kuram visvairāk balsu, tad arī otram priekšnieka vietniekam Bauman kungam jāļaujas pārvēlēties. Balsis tad izšķirs, kurš paliek pirmais priekšnieka vietnieks ...»</p>
                 <p>«Pieņemts! Pareizi!» atskanēja dažas balsis ... Baumanis kodīja lūpas, bet neko nesacīja.</p>
                 <p>Pēc tam kad zīmītes tika atkal saņemtas un izskaitītas, izrādījās, ka balsu vairums ir Fr. Veinberģim un tādēļ tas nāk par pirmo priekšnieka vietnieku.</p>
                 <p>Baumanis ilgi skribināja ar savu zīmuli uz papīra, līdz beidzot palika mierā. Tad viņš paskatījās uz Dīriķi, un viņu skatieni nejauši sastapās. Dzeltenas guntiņas, kas uzliesmoja viņu acīs, liecināja, ka tie stāv viens pret otru ne vairs kā biedri, bet kā naidnieks pret naidnieku. Naids bija uzdīdzis viņu krūtīs, pašiem negribot ... nezinot. Mazcienīgi beidzot viņu skatieni paslīdēja viens otram garām.</p>
                 <p>Dīriķis beidzot piecēlās. «Man liekas, ka biedrības priekšgalā tagad nu atronas īstie vīri,» viņš sacīja. «Novēlu tiem labas sekmes biedrības glābšanas darbā. Kas tagad tiks darīts tautas labā, tas tiks darīts ārpus biedrības. Ardievu, biedri ... uz redzēšanos labākos laikos!»</p>
                 <p>Palocījies pret sapulci, tas atstāja istabu. Ilgu laiku visi tam noskatījās pakaļ kā sastinguši. Štālberģis beidzot, sānis caur zobiem izspļaudams, ieminējās: «Izmocīja gan to Dīriķi laukā no priekšnieka amata!» Kā rādījās, tad viņam tas patika.</p>
                 <p>«Viņu pavisam no biedrības vajadzēja izšķūtēt laukā!» Šiliņš viņam piebalsoja. «Labuma te biedrībā nebūs, kamēr tiks izskaloti laukā visi zinātnieki ar savu politiku. Tad ies citādi »</p>
                 <p>«Ko jūs runājat!» Pēteris atkal pilnu krūti metās viņiem pretim. «Kauns, kauns! ... Cilvēki, ko jūs runājat?! Tā jau ir nodevība pret saviem brāļiem ... nodevība »</p>
                 <p>Un Lauris, kas arī visam šim skatam bija bijis par mēmu liecinieku, izgrūda mežonīgus smieklus: «Hahahaha!»</p>
                 <p>Izcēlās liela kņada, debatēja viens caur otru, tā ka uz brīdi bija gatavais Bābeles tornis. Jaunais priekšnieks sagrāba zvaniņu un vairākkārt sauca pie kārtības, līdz beidzot panāca mieru. Tad stājās pie turpmākās dienas kārtības. Nolēma sūtīt deputaciju pie vicegubernatora ar biedrības padevības apliecinājumiem un paziņojumu, ka bijušais priekšnieks, ar kura centieniem biedrībai nav nekā kopēja, neatronas vairs amatā. </p>
             </div>
             <div type="chapter">
                 <head>Deviņpadsmitā nodaļa</head>
                 <p>Kas attiecas uz biedrības cīņām starp saimniecības vīriem un zinātniekiem, tad Pēterim bija vieni tādi brāļi kā otri. Visi vieni un tie paši tautieši.</p>
                 <p>Gan zināms, savā ziņā viņš sajuta lielāku gara radniecību ar zinātniekiem. Arī viņa krūtīs snauda tā pate drosme uz lieliem darbiem, dega ilgas priekš tautas nākotnes, un viss tas pie zinātniekiem atrada atbalstu. Gan viņam trūka noteikta jēdziena par to, kādai tad īsti vajadzētu būt tai tautas laimīgai nākotnei. Tā viņam izlikās kaut kas pasakoti teiksmains, kā kas neskaidrs, saplūdis ... it kā piecēlušies visi tie senču virsaiši, krīvi, vaidelaiši un līgusoņi lielām, baltām bārzdām viņš redz zaļas noras un pļavas, kur puķes zied un kuplos kokos dzied putni visi kopā ar tautu dēliem pūš kārklu stabules, un</p>
                 <pb/>
                 <p>tautu meitas dej, un lakstīgalas pogo. Laimīgā tautas nākotne! Ar zinātniekiem kopēji šīs nākotnes dēļ viņš gribēja cīnīties.</p>
                 <p>Bet jau no seniem laikiem viņā bija nodibinājusēs pārliecība, ka viss tas sasniedzams, kad latviešiem sava biedrība, un tādēļ biedrība viņam bija dārga, un tādēļ tas vēlējās novērst it visu, kas apdraudētu šīs biedrības eksistenci. Šinī jautājumā tādēļ viņš arī it labi varēja saprast saimniecības vīrus. Bez tam tie arī viņu tā saimnieciskā stāvokļa dēļ turēja par savēju. «Tu, Krauklīt,» Šiliņš sacīja, «arī neesi viens no tiem, kas tās kungu gudrības karotēm strēbis! Pats ar saviem spēkiem esi ticis par to, kas tu esi ... vīrs uz kājām. Mums, tādiem ļaudīm, kam kas ir un kas savu maizes kumosu varam zaudēt, jāturas kopā pret tiem zinātnieku karstas putras strēbējiem. Viņiem nav ko zaudēt, un tādēļ tie gatavi skriet ar galvu caur mūri. Turies ar mums kopā, un glābsim biedrību.»</p>
                 <p>To pašu sacīja arī Rambergs, kas vēlāk bija biedrības kasieris un, kad biedrībai gāja grūti naudas ziņā, tad darīja it visu, lai to glābtu.</p>
                 <p>«Jā, jā,» Pēteris jau bija ar mieru biedrību glābt, lai gan īsti nevarēja saprast, kā to darīt un kādā virzienā turēties. Ko īstenībā zinātnieki bija sliktu nodarījuši, un kas būtu bijis tas, ko viņš atstātu nedarītu? Citādi jau viņš grib darīt visu un upurēt, kas viņam ir, lai novērstu no biedrības draudošās briesmas.</p>
                 <p>Vispār saimniecības vīri bija lielā neskaidrībā par to biedrības glābšanu. Viņi atbīdījuši zinātniekus nost un līdz ar to uzkrāvuši sev visu atbildību par biedrības darbiem. Vicegubernators noskaities un grib biedrību slēgt, bet ko tad viņi sev par attaisnošanu varēja sacīt? Viņi taču tāpat latvieši — to taču nekādi nevar noliegt — un grib tāpat to, kas latviešiem par labu. Iekš kam tad pastāvēja tā zinātnieku vaina? Uz viņiem jau pukoties varēja, bet kad nu pašiem jādara: tik garš, tik plats! Viņiem tagad bija liela galvas lauzīšana, ko iesākt, ko darīt?!</p>
                 <p>Pie kā tagad griezties un žēloties? Pie ģenerālgubernatora? Toreiz tas bija kņazs Bagrations-Muchranskis. Tas bija viens krievu kungs un skatīsies uz lietu taisni — itin labi! Bet viņš maz stāvēja Rīgā, un viņa darīšanas izpildīja civilgubernators. Ja nu grieztos pie pēdējā, tad diezin kādu tiesu tas arī spriestu, un vicegubernators par to būtu tā nokaitināts, ka viņš latviešiem vēl jo vairāk iegrieztu. «Ach, jūs iesat par mani sūdzēt, tagad es jums parādīšu» —un biedrība cieti būtu! ...</p>
                 <p>Bet kā tad būtu ar to pašu vicegubernatoru? Ka tā noietu pie viņa mājās pa aklo pusi un labi tā sirsnīgi izrunātos, tad redzētu tūlīt, kādi tie vēji pūš! Bet kas to lai izdara? Lepnus ļaudis viņa ekselence negrib, it sevišķi latviešus, kas iet pār savu kārtu. Architekts Baumanis un Richards Tomsons lai tādēļ jau nemaz nerādās! Pārāk mācīti latvieši, kā jau sacīts, viņa ekselencei riebeklis. Un pie tam, ja jau grib pietikt pa aklo pusi, tad jau vajag būt labam pazīstamam. Pēc Ramberģa domām tādēļ te Šiliņš bija vīrs īstā vietā, jo viņš kalpoja uz Dinaburgas dzelzceļa kā bodenmeistars un Kube kā šī dzelzceļa direktors viņu smalki pazina.</p>
                 <p>Šiliņš bija arī uz mieru, ja Rambergs un Krauklītis iet viņam līdzi. Pēteris no sākuma ne labprāt gribēja apņemties. Vēl nebija izdzisis atmiņā nepatīkamais iespaids citreiz Rabemaņu ķēķī, un konsuls taču vēl bija viņa krusttēvs. Viņš negāja pie tā kā pie kunga, bet kā pie rada. Bet ej te svešu cilvēku ķēķī! ... «Ja cilvēks neiet taisnus ceļus,» viņš pie sevis nodomāja, «tad tas atņem viņam visu cilvēka cienību ...» Bet īsto iemeslu gan viņš neteica, aizrādīja tikai, ka neprotot labi pa vāciski un nevarēs ar augsto kungu neko izrunāties ...</p>
                 <p>Bet Šiliņš viņam apgalvoja: «Vicegubernators prot pa latviski tikpat labi kā</p>
                 <pb/>
                 <p>mēs ... Ja negribi, nesaki ne vārda, es visu izdarīšu. Bet klāt tev vajag būt, jo, kad sūta deputaciju pie lieliem vīriem, tad vismaz vajag triju, lai gan tikai viens ir tas runātājs ...»</p>
                 <p>«Mēs visi esam vienkārši cilvēki,» Rambergs piebilda, «mums tur nav ko kaunēties! Kad jāiet, jāiet ... gredzens nenokritīs ... esmu uz miera ... biedrība taču jāglābj ...»</p>
                 <p>Jā, jā, biedrība jāglābj, Pēteris to arī ieskatīja un tādēļ neko darīt! ... Bet runāt jau nu gan viņš nerunās, lūkos iztikt bez muguras locīšanas un tikai noskatīsies ...</p>
                 <p>Tā noliktā dienā jau no paša rīta viņi devās uz Jaunielu, kur dzīvoja vicegubernators, un lūkoja dabūt pie augstā kunga pietikšanu pa sētas pusi.</p>
                 <p>Viņi taisīja zemu paklanu mājas kalpam, taisīja zemu paklanu ķēkšai un kambarsulainim. Viņi gribot runāt ar augsto ekselenci vicegubernatora lielkungu.</p>
                 <p>«Jā, jā, bet ejiet tak uz pili, kad ir viņa runas stundas,» viņam atbildēja. «Lielskungs nemīl, ka viņu mājās traucē ...»</p>
                 <p>«Mēs nākam kādā ļoti steidzīgā un svarīgā darīšanā,» Šiliņš paskaidroja. «Mēs gribam ar viņa augsto ekselenci izrunāties zem četrām acīm.</p>
                 <p>Kambarsulainis noraustīja kamiešus. «Ka jūs gribat, to es ticu, bet vai viņš grib?»</p>
                 <p>«Ja viņš zinātu, ko mēs viņam gribam teikt, tas liktu mūs tūdaļ priekšā saukt!» Šiliņš lūkoja iegalvot. Un, gribēdams saviem vārdiem piedot vairāk ticamību, tas iespieda kambarsulainim ko čaukstošu saujā.</p>
                 <p>Sulainis, nemaz nepaskatījies, zināja, ka tas ir papīra rublis. Vēl vairāk izbrīnējies, viņš uzskatīja šos vīrus. Īstie mužiki, nāk locīdamies caur ķēķi, bet dod tik bagātīgu dzeramnaudu. Nu, kas, — viņš jau tos var arī piesacīt.</p>
                 <p>Sulainis iegāja iekšā, un delegāti dzirdēja, ka starp viņu un augsto ekselenci notiek vārdu maiņa. Vicegubernators nelika vis tos aicināt iekšā pie sevis, bet iznāca pats pie viņiem ķēķī.</p>
                 <p>«Kas jums par darīšanu ar mani?! Kas jums ko teikt, kad gribat ar mani runāt?!» Stingri un caururbjoši viņš tos uzlūkoja.</p>
                 <p>Viņiem dūša pavisam saplaka ... viņš nepavisam negrib laisties runāt. Šiliņš pataisīja dziļu jo dziļu paklaņu un teju, teju krist pie rokas. «Augstā ekselence — — mēs nākam pie jums ar lielu lūgumu dēļ mūsu biedrības — — dēļ Rīgas Latviešu biedrības — —»</p>
                 <p>Kube vēl jo bargāk sarauca pieri, «jūs no Latviešu biedrības?! Ah, so, so! Nu, — nevajag latviešiem nekādu biedrību! Jūsu biedrība ir atkāpusies no statiem un tiks slēgta. Esmu jau izgatavojis par to attiecīgo priekšlikumu. Vai jūs saprotat! Vai jūs mani saprotat?!»</p>
                 <p>Viņus ar acīm vai saēst ... tie ilgu laiku it kā sastinguši. «Bet, jūsu augstā ekselence, — lūdzu —» Šiliņš pirmais, atdabūjis valodu, iesaucās.</p>
                 <p>«Nekādu «lūdzu», vai saprotat!» Kube piecirta ar kāju pie zemes. «Jūs, latvieši, esat dumpinieki, vai saprotat! Ah ...» viņš tiem naidīgi skatījās ģīmī, «zemniekus musināt pret kungiem un mācītājiem ... Parakstus lasīt, melu rakstus sūtīt uz Pēterburgu! Mēs zinām it visu ... smalki katru nieku. Bet neizdosies jums! Izmācīsim! ... Parādīsim jums, ka ir vēl valdīšana! Mēs jums neļausim strādāt nelikumības. Un jūs arī, bodenmeister, jūs piedalāties tādā biedrībā, kurā strādā tādas lietas ... Fui, kauns! To es no jums nebūtu domājis!»</p>
                 <p>Visu cilvēku priekšā ... tur jau cilvēkam tīri nelabi paliek ap sirdi. Ir ķēkša nicinoši saviebās ... sulainis nicinoši pār plecu noraudzījās. «Ar savu biedrību</p>
                 <pb/>
                 <p>jūs man nenāciet,» ekselence vēl piebilda mazliet apmierinājies. «Tur es nekā nevaru darīt ... viņa tiks slēgta ...»</p>
                 <p>«Bet, jūsu augstā ekselence, taču nesodīsiet mūs tik bargi!» Šiliņš beidzot, saņēmis dūšu, saslējās. «Mēs taču esam nākuši jums atnest to ziņu, ka biedrībā tagad pavisam cits virziens un mums ir jauna priekšniecība. Mēs negribam vairs nekādu politiku.»</p>
                 <p>«Jūs, jā,» Kube rūgti iesmējās, «bet biedrībā, es domāju, ir teikšana tam Dīriķa kungam.»</p>
                 <p>«Nu vairs nē!» Šiliņš attrauca. «Mēs, kas citādi domājam, sataisījāmies kopā un atcēlām viņu no amata. Viņš nav vairs mūsu priekšnieks ...»</p>
                 <p>Šī vēsts viņa ekselenci manāmi apmierināja. «So, so ... Vai tas taisnība, ko jūs man sakāt, bodenmeister ?»</p>
                 <p>«Svēta patiesība, jūsu augstā ekselence! Par liecību tam šī izvēlētā deputacija, kura nākuse jums atnest to ziņu, ka mēs strādāsim citādā garā. Mēs esam sūtīti tamlīdz jūsu augsto ekselenci lūgt mūsu biedrību žēlot, tādēļ ka viņa mums, latviešiem, daudz svētības var nest.»</p>
                 <p>«So, so ...» ekselence it apmierināts sacīja, tomēr vēl pētoši uz delegātiem noraudzījās. Padevīgie un nevainīgie vaigi tomēr atstāja uz viņu labu iespaidu.</p>
                 <p>«Mēs, latvieši,» Šiliņš turpināja, «esam nākuši pie pārliecības: kādēļ mums plēsties ar vāciešiem? Mēs visi esam godīgi cilvēki, viena ķeizara pavalstnieki ... vai mēs nevaram dzīvot visi saticībā? Un tādēļ nākam jums apliecināt savu padevību un uzticību.»</p>
                 <p>«So, so,» ekselence saņēma šo vēsti tik draudzīgi, it kā viņu starpā nebūtu nekas bijis. «Bet, mīļie draugi, ienāciet taču iekšā pie manis.»</p>
                 <p>Nākošā acumirklī viņi atradās ekselences kabinetā, glīti ierīkotā. Pie sienām karājās eļļas krāsās dažu baltu patriotu ģīmetnes — augstiem krāgiem un resniem kaklautiem, lūpas sakniebuši, tie dzestri uz viņiem noraudzījās. Un arī pats Kube tiem vēl pārlaida cietu pētošu skatienu. «Piesēstiet!» bija rezultāts un tik gādīgā balsī, kā tēvs kad runā par saviem bērniem.</p>
                 <p>Gan kautrēdamies, viņi tomēr paklausīja un it kā negribēdami atslīga polstētos, ar ādu pārvilktos sēdekļos. Tiktāl jau lieta gāja uz labo pusi.</p>
                 <p>«Tātad jūs man sakāt, ka Dīriķa kungs nav vairs priekšnieks jūsu biedrībā?» viņa ekselence turpināja. «Tas nozīmētu, ka biedrība atsacījusies no līdzšinējā kaitīgā virziena?»</p>
                 <p>Šiliņš apgalvoja, ka tā ir.</p>
                 <p>«Vai zināt, bija arī pats pēdējais brīdis!» Kube sacīja tēvišķā, pamācošā balsī. «Es ar jums tagad nerunāšu kā gubernators, runāšu kā cilvēks ar cilvēku ... Vai mēs neesam vienas dzimtenes bērni? Visus mūs saista kopējais zemes stūrītis! Visiem mums viena kopēja garīga manta: mūsu lutera ticība! Kādēļ mums savā starpā naidoties ... griezt pašiem savstarpēji savā miesā? Ja jūs, latvieši, esat kur uz priekšu tikuši, kam jums par to jāpateicas, mīļo bodenmeister? Jūsu vācu kungiem un luteru mācītājiem ...»</p>
                 <p>«Tiesa gan, tiesa, jūsu augstā ekselence!» Šiliņš pasteidzās piebalsot. «Par saviem lieliemkungiem mūsu arāji jau nevar vis brēkt!»</p>
                 <p>«Nu redziet! Bet vai neiepīpēsiet kādu cigāru?» tas piepeši viņam sniedza cigāru kastīti. «Jūs arī, mīļie draugi? ... Kad krievu bajāri atlaida savus mužikus no dzimtbūšanas? Vēl tikai priekš desmit gadiem. Bet jūsu lielikungi jūs, latviešus, atlaiduši no dzimtbūšanas jau vairāk nekā priekš piecdesmit gadiem. Redziet, to dienu jūsu biedrībai vajag svinēt, 26-to mērci, bet nevis 19-to februāri,</p>
                 <pb/>
                 <p>gar kuru mums, baltiešiem, nav nekādas daļas ... Bet lūdzu, draugi, iepīpojiet...»</p>
                 <p>Viņi turēja rokā katrs pa cigāram, apjoztam ar zelta jostiņu pa vidu, un kautrējās to iededzināt ... Tā kā ekselence viņus vēl mudināja un pats aizpīpoja vienu tādu, tad viņi sekoja tā priekšzīmei. Šiliņš jau nu lieliski jutās pagodināts, Rambergs ne mazāk. Tikai Pēteris, kuru katrs Kubes vārds ievainoja tikpat kā naža dūriens sirdī, it kā negribēdams piesarcis vilka savu dūmu ... bet labs gan, tas viņam jāliecina.</p>
                 <p>«Jūs taču mīlat Baltiju, mūsu dārgo zemīti, vai ne?!» Kube aiz patriotisma sajūsmināts iesaucās. «Kādus laikus viņa nav pieredzējusi? Cik daudz ārēji ienaidnieki viņu nav apdraudējuši ... Un tomēr viņa nav nozudusi no zemes virsus! Vecā kārtība, kas izturējuse pārbaudījumus, izturējuse tos gadu simteņiem, nav vis kā nederīga atmetama. Jo, ja jums, bērni, te tik labi iet, tad taču tā nav slikta kārtība, kas še zemē?! — —»</p>
                 <p>Viņš piepeši apklusa un iegrima it kā domās.</p>
                 <p>«Jāa!» Šiliņš turpināja uzsākto pavedienu tādā pat tonī. «Mūsu lielā tēvija ir plašā Krievija, bet šaurākā dzimtene mums Baltija, mūsu maizes un dieva zemīte. Latvieši un vācieši, kungi un arāji, tikpat kā abas rokas ... ja viena otru mazgā, abas paliek baltas ...»</p>
                 <p>«Un tādēļ mūsu interesē, ka šī vecā, labā kārtība paliek arī uz priekšu, ka vecais un īpatnējais, kas izrādījies par noderīgu, tiku uzturēts arvien joprojām!» Kube piepeši iesaucās. «Un es jums varu apgalvot, ka šimbrīžam mums uz to vislabākās cerības. Ir iecelta Rīta jūras provinču komisija, kura skata cauri mūsu priekšlikumus par Baltijas autonomiju ... Viņa augstā ekselence ģenerālgubernators firsts Bagrations šimbrīžam atronas Pēterburgā un personīgi ņem dalību pie komisijas darbiem. Viņš sveras uz mūsu pusi ...» Viņš to piebilda pusbalsī, it kā kādu lielu noslēpumu. «Bērni! ... Ja mums tas būs rokā, mūsu autonomija, tad jūs redzēsiet, kā tad jūs' vācu kungi par jums, latviešiem, gādās! Līdz šim viņi nevarēja ... rokas dažā labā lietā tiem bija saistītas ... Bet, ja mums autonomija, tad mēs zem Krievijas stipras varas būsim nodrošinājuši savu kultūru šinī zemē uz mūžīgiem laikiem ...»</p>
                 <p>Iestājās brīdi klusums, jo arī Šiliņš to lietu lāgā neizprata un nezināja, ko atbildēt.</p>
                 <p>«Protams, ka mums netrūkst arī pretinieku, kuri gaida tikai uz iemeslu, lai liktu mums šķēršļus ceļā,» Kube turpināja. «Lai gan mēs par savu lietu esam droši, tad tomēr katra mazākā ieruna un aģitācija pret Baltijas autonomiju mums var būt bīstama ... Šī parakstu vākšana no biedrības puses pret mums bija ļoti neapdomīgs solis, kas varēja bargi atriebties ... Ko jūs kaucat tā pēc tām krievu būšanām?! Vai jums tik pārlieku labi iet ... gribat sliktāk? Gribat noslīdēt uz zemāka kultūras līmeņa? Vai varat sacīt, ka jūsu kungi par jums nav gādājuši? Protams, gan,» viņš uzreiz uzsāka citā balsī, «tiek celtas ierunas, ka mēs latviešiem neesam ierādījuši vietas landtāgā ... Saka: kas tā par autonomiju, kur zemes iedzimtiem nav nekāda sacīšana! Bet, mīļie draugi, tā gluži nav. Visi mēs nekad nevaram būt vienādi ... Tikai tad valsts un valdīšana var pastāvēt, ja katrs paliek savā vietā. Latvieši ir vairāk zemes arāji, zemes pārvaldībā, domu darbos un politikā viņiem nevar būt sekmju. Un tie, kas mācīti mans dievs un tēvs, — neviens jau tiem neliedz būt par vāciešiem un baudīt visas vācu tiesības! ... Nē, nē, tikai tad tauta var būt laimīga, ja tā ir dievbijīga, saviem valdniekiem padevīga un kungiem paklausīga »</p>
                 <pb/>
                 <p>Piepeši viņš apklusa un atkal delegātus stingri un pētoši uzlūkoja, it kā tiem vairs neuzticētos.</p>
                 <p>«Tie mēs ar esam, jūsu augstā ekselence!» Šiliņš traucās atbildēt. «Uzticami pavalstnieki zem mūsu lielā ērgļa spārniem.»</p>
                 <p>Kube, ar savu aso skatienu mēģināja iespiesties viņa sirdī līdz pat īkstīm. «Vai varat man apsolīt, ka jūsu biedrība nekad vairs necels naidu vietējo tautību starpā?! Neaiztiks lieluskungus un mācītājus? Pamācīs un izglītos latviešu kalpus? Īstā kristīgā un tikumiskā garā? Vai varat man uz to dot savu roku?!»</p>
                 <p>«Katrā laikā!» Šiliņš viņam droši un atklāti skatījās acīs, tikpat kā zaldāts savam pavēlniekam. «Vai tad jūs, augstā ekselence, mani nepazīstat?»</p>
                 <p>«Es jūs pazīstu, bodenmeister!» Kube apmierināts viņam sniedza roku. «Man nav iemesla jums neticēt, ka jūs domājat patiesi un godīgi! Ar jūsu biedrību gan stāv tā paslikti, bet es padomāšu. Raudzīšu tur vēl ko darīt — — nu jā, lai tad viņa arī dzīvo, jūsu biedrība! Bet ievērojiet,» tas atkal uzsāka citā balsī, «tiklīdz es ko dzirdēšu, es runāšu ar jums atkal kā gubernators! Es par jums tad spriedīšu ātru un taisnu tiesu un jūsu biedrību uz pēdām slēgšu ... To lieciet vērā!»</p>
                 <p>Vēl it kā šaubīdamies, viņš uzlūkoja delegātus. Bet Šiliņš steidzās viņa aizdomas izgaisināt. «Par to jau nav ko domāt, jūsu augstā ekselence. Mēs zinātniekiem biedrībā nekādu politiku neatļausim. Mums tagad ir tā teikšana un darīšana ...»</p>
                 <p>«Nu tad labi,» Kube aizkustināts kratīja viņa roku, — «nu tad labi, bodenmeister! Mēs paliksim tad arvien labi draugi. Mans dievs un tēvs: mēs taču esam vienas dzimtenes bērni. Vienalga, vai kungi vai kalpi ... nu mīlējiet taču savu dārgo dzimteni, mūsu Baltiju. Ka jūs zinātu, kā es viņu pielūdzu! Lolojiet taču arī jūs viņu, gādājiet, ka viņa plauktu. Saticībā, saderībā. Iedomājieties: it visas lietas labi ies, ja katris darīs savu ties' ... vācieši kā kungi, latvieši kā kalpi un arāji. Mīlējiet savu tēviju — — ja nu — — tagad ejiet pie sava darba, man jāiet pie sava — —»</p>
                 <p>Atvadīdamies vēl reizi viņš tiem sniedza roku kā saviem draugiem. Audience bija nobeigusies un viņi žēlīgi atlaisti. Ekselence pazvanīja sulaini un pavēlēja tam delegatus izlaist tāpat pa parādes durvīm uz ielas.</p>
                 <p>Sākumā viņi bija it kā bez valodas... knašiem soļiem tikai steidzās uz priekšu. Instinktīvi uz biedrības pusi. Šiliņš dedza aiz nepacietības, ka varētu jo drīzāk paziņot citiem necerētos panākumus. Viņš gluži no prieka piesarcis ... to gan varēja skaitīt par nopelnu. «Kas to būtu domājis!» tas beidzot iesaucās. «Lai nu zinātnieki ieplēš acis! Bet vai es riktīgi neizrunāju?! «Jūsu augstā ekselence, tas ir tā un tā», «mēs Krievijas pavalstnieki» un mūsu «mīļā Baltija ... kopējā dzimtene». Ņem tu to lietu, kā gribi, iznāk arvien riktīgi. jā, to es saku, ja, ko runā, tad vajag zināt arī, ko runā!»</p>
                 <p>Ramberģis tam piekrita, lai gan sirdī tam drusciņ skauda, ka pats nav bijis tas vīrs, kas pratis tā izrunāt. Viņš beidza vilkt beidzamos dūmus no ekselences gārdā cigāra. Turpretim Pēteris Krauklīts vairs nevarēja valdīt savu uzbudinājumu. «Ko nu runā, Šiliņ, mums jau pašiem no sevis jākaunas. Labāk es būtu kur aizgājis, ne jums līdzi nācis ...»</p>
                 <p>Šilliņu viņa ierunas kā no gaisa pārsteidza. «Ko nu, ko nu?! Kas tev vainas?!»</p>
                 <p>«Kas man vainas?!» Pēteris skumji attrauca. «Vai tu to nesaproti? Tava sirds neko nesaka? Mēs paši esam vāciešiem pārdevušies! Mēs esam apņēmušies</p>
                 <pb/>
                 <p>strādāt viņa garā, tā kā viņš mums to liks. Tu taču dzirdēji, ko viņš teica: «Mēs, vācieši, tie kungi, jūs, latvieši, tie kalpi ...»»</p>
                 <p>«Ak, par to tu uztraucies!» Šiliņš pārgudri iesaucās. «Nu lai viņš teic! Sirdī viņš man nevar ielīst ... viņš var teikt tā, — es savā sirdī domāju tā ... Ko nu niekus! Mēs latvieši esam bijuši un paliksim un strādāsim priekš savas tautas...»</p>
                 <p>«Strādāsim gan, bet kā!» Pēteris skundēdams attrauca. «Tu taču esi ieķīlājis savu vārdu, ka strādāsi tā, kā viņam tīk ... Tas ir ik dumji, ka dumjāki vairs nevar būt! ... Vai nevarējām iet pie ģenerālgubernatora?! Varbūt, ka tur savu taisnību būtum dabūjuši bez muguras locīšanas ... Un, ja biedrība būtu gājusi dibenā, mēs būtu palikuši stāvot uz vietas kā vīri. Bet tagad, — ko mums biedrība vairs līdz?! ... Mēs esam locījušies... esam nolieguši savus centienus un ideālus ... esam ļāvuši sevi iemīt pīšļos kā niecīgi zemes tārpi ... Tu runā par zinātniekiem! Man ir kauns viņiem acīs paskatīties! ...»</p>
                 <p>«Nu, nu, Krauklīt, tā vis nesaki!» Rambergs viņu pārtrauca. «Ar galvu nevar caur mūri izskriet, un tā kā zinātnieki, tā arī nevar strādāt ... Nu, ko tur tik daudz runāt: latvieši mēs vēl arvien paliksim, tas lielākais: esam izglābuši biedrību un mantojuši laiku. Laiks pats rādīs, kā mums jārīkojas.»</p>
                 <p>Vairāk viņi nerunāja. Pēteris no viņiem atvadījās un devās uz savām mājām.</p>
                 <p>Šiliņš un Rambergs aiznesa uz Latviešu biedrību to prieka vēsti, ka viņa apžēlota un var atkal dzīvot. Starp saimniecības vīriem valdīja lielas gaviles, un, protams, ka tad arī abi biedrības glābēji nāca lielā cieņā. Turpretim trešais, Pēteris Krauklīts, biedrībā nemaz vairs nerādījās. Reti kad viņu tur redzēja.</p>
                 <p>Tas pēdējā laikā pavisam pārvērties ... grūtsirdīgs un domīgs, valodās atturīgs un pavēss, — pavisam vairs nav Pēteris Krauklīts! Un, kad viņu vajadzēja dabūt uz biedrību, uz kādu spriešanu, tad sūti viņam ziņu pēc ziņas, viņš nenāk. Neesot vaļas, pašam daudz darba! Itin kā viņam tagad būtu vairāk ko kroģēt nekā agrāk, it kā viņam nebūtu palīgu ... it kā Marīs nebūtu viņa mantas atslēga, visur priekšā un pakaļā, ka viņš, ja patīk, var palikt simts dienu, nost no sava veikala un tomēr viss būs labā kārtībā.</p>
                 <p>Skaidri redzams, ka viņam pašam vairs nemaz nav «luste» uz to biedrību noiet. Viss tas no pēdējās deputacijas pie gubernatora. Runā tu ar viņu par tautas lietu, viņš atmet tikai ar roku. It kā viņš būtu ko netīru aizskāris, it kā tautas lieta būtu sagānīta, dubļos iemīta puķīte, kuru vairs nav vērtē piecelt! Ka viņš tam visam pieļāvis notikt bez kādas pretrunas, tas viņam visvairāk grauza sirdi. Sevišķi tādās reizēs, kad viņam atlika drusciņ laika un bija vaļas paprātot pakaļ ... tad dziļās grumbas uz viņa pieres liecināja, cik drūmas domas mīt viņa sirdī.</p>
                 <p>Protams, ka visu pirmā, kas to novēroja, bija Marīs. Kas viņam noticies? «Kas tev noticies, mans draugs?»</p>
                 <p>«Ak,» viņš atmet ar roku, «pavisam atriebusies ta biedrības būšana. Neiet, kā vajadzīgs, neiet.»</p>
                 <p>Vairāk viņš neizsacīja, bet viņa noprata diezgan. Viņam kaut kas nepatīkams nācis priekšā un dzīvi biedrībā sarūgtinājis. Ka biedrības vadoņi savā starpā plēsās, tas arī viņai vairs nebija noslēpums. Bet lai .. viņai it patīkami! Sievas toreiz, tāpat kā tagad, skatījās ne visai labi uz biedrībām, tādēļ ka tās atņem viņām vīrus. Visus vakarus un brīvo laiku viņi nodzīvo tur, un viņām nekas</p>
                 <pb/>
                 <p>netiek. Un galu galā, vai tad no biedrības kāds ir paēdis? Dzīvo labāk mājā un pats priekš sevis, un lai tevi liek mierā!</p>
                 <p>Un, kad viņš atkal reiz rūgti ieminējās par to biedrību, viņa tam glaudās cieti jo cieti klāt, it kā gribēdama viņam ar sevi par visu atlīdzināt. «Kādēļ tad tev vajaga tās biedrības, kad es tev esmu? Met viņu labāk pavisam pie malas, to biedrību.»</p>
                 <p>Viņa taču pie sevis glabāja kādu saldu noslēpumu, un, iedomājoties nākošo mātes laimi, sirds līgsmās trīcēja.</p>
                 <p>Bet viņš to neatjauta un neizprazdams viņu uzlūkoja. «Pie malas, tu saki?! Pie malas — kur mums, latviešiem, vajag tik ļoti savas biedrības?! Tu jau nezini, ko tu runā! Man tikai riebj, ka tur neiet, kā vajadzīgs. Ja tas tā paliek, tad tas mums ir par kaunu uz paaudžu paaudzēm. Mēs saviem bērniem nevarēsim acīs paskatīties.»</p>
                 <p>Bet nu viņā pamodās arvien vairāk ziņkārīgā Ieva. «Bet kas tad tur ir, mīļais mužiņ?! Ja tev kāds ko izdarījis, tad arī man to vajag zināt. Tam būs tad ar mani darīšana!»</p>
                 <p>Un viņas vilstošās, tumšās acīs spulgoja tik nopietna cīņas kāre, kas liecina, ka ar viņu nav ko jokot. Par savu vīru tā grib stāvēt līdz pēdējo, un, kas Pēteri grib aiztikt, tas lai pielūko! ...</p>
                 <p>«Ar tevi darīšana?!» viņš sērīgi pavīpsnāja. «Nē, mana sirsniņ, ar tiem tev nevar būt nekāda darīšana. Man jau arī neviens nekā nav darījis ... tikai pats es esmu mierīgi piebalsojis un ļāvis savas tautas centienus aprakt! ... Redzi, Marīt »</p>
                 <p>Nu viņa dedza aiz ziņkārības zināt visu. Un, kad tas vēl kautrējās, viņa it kā pārmetoši iesaucās: «Vai tu man to nevarī teikt? Vīram taču no sievas nevajadzētu būt nekādu noslēpumu.»</p>
                 <p>Viņš piesarka... pārmetums bija diezgan dibināts. Un tad arī: cilvēks taču nevar dzīvot viens kā koks ... vajag arī kāda, kam savu sirdi izkratīt. «Mīļais Marīt, tev taisnība ... piedod man ... tas no manis ļoti nepareizi ... Bet tā ir ļoti svarīga un nopietna lieta. Apsoli man, ka tu nevienam neminēsi ne pušu plēsta vārdiņa: ne tēvam, ne mātei, ne radiem, ne labākām draudzenēm. Apsoli, ka noslēpums pie tevis būs aprakts tikpat kā kapā.»</p>
                 <p>Viņa to pārmetoši ar savām tumšām acīm uzlūkoja. «Vai daudz jau man esi uzticējis noslēpumus, kurus esmu izpaudusi?!»</p>
                 <p>«Nekā tev neesmu uzticējis ... tas nepareizi no manis! Bet atvaino ... tagad būsim vairāk nekā vīrs un sieva, būsim divi draugi, cīņas biedri, kuriem nav vienam pret otru noslēpumu.»</p>
                 <p>Viņš tai nu apstāstīja visu, kas noticis latviešu tautiskā kustībā, it visu to, ko viņa vēl nezināja. Caur savu biedrību viņi lūkojuši panākt to, lai latvieši paceltos tikpat augsti kā vācieši, viņiem būtu savi muižnieki un mācīti vīri. Uz vienādu tiesību pamata, kā līdzīgs ar līdzīgu tie tad būtu nostājušies vācu kungiem blakus un gādājuši par kopējās dzimtenes uzplaukšanu. Bet vācieši no tam ir zināt negrib. Viņiem riebj vairāk nekā rūgtas nāves zāles, ja arī latviešiem kas labs tiek! Tie it kā nozvērējušies Latviešu biedrību izputināt ... Mums draudēja lielas briesmas! Viņš tai izstāstīja cīņas starp zinātniekiem un saimniecības vīriem, apstāstīja audienci pie vicegubernatora un par cik dārgu cenu biedrības dzīvība izpirkta, tā ka nu viņa nav vairs neko vērta! Latvietim nu mūžīgi jāpaliek pret vācieti kalpa stāvoklī ... un, ja tas ir mācīts, tad jāzaudē sava tautība un jāpāriet vāciešos ... Viņa augstā ekselence to grib!</p>
                 <p>«Slimāki nekā velnam mēs esam parakstījuši savu dvēseli! Uz savas tautas</p>
                 <pb/>
                 <p>krūtīm esam ļāvuši uzgulties vācu lietuvēnam. Tas gādās par to, lai mēs netiekam pie elpas. Ja man tas būtu noticis nezinot, es varētu tad sacīt: «es to nezinu!» Bet es esmu bijis klāt, esmu to visu pieņēmis! Un tādēļ es nevaru palikt mierā. Tad jau es nebūtu vērts tās vietas, uz kuras es še stāvu. Nu tu taču saproti to! Ja biedrība tur vairs nekā negrib un nevar darīt, tad man tas jādara personīgi. Te mēs taisnību nekad nedabūsim ... mums jāpameklējas tālāk. Tur atvilktnē noglabāti paraksti no tautiešiem, pāri par desmit tūkstoš to būs. Ja es tikai vēl dabūtu kādus pāra dūšīgus vīrus, mēs sataisām lūgumrakstu, liekam parakstus klāt un braucam uz Pēterburgu. Un, lai arī man tur vajadzētu aizdot beidzamo kapeiku, beidzamo kreklu no muguras, mēs, latvieši, par kāju pameslu vācietim nepaliksim. Lai iet līdz ministrim, lai iet līdz ķeizaram!»</p>
                 <p>Ja viņš pie Marīs bija cerējis satikt pretestību, tas ļoti maldījās. Ar lepnumu viņa noraudzījās uz savu vīru un bija pilnīgi ar viņu vienis prātis. Cieti jo cieti tā spieda viņa roku, un acis tai spulgoja. «Lai iet līdz ministerim un ķeizaram! Lai arī mēs nodotu savu pēdējo lupatu no muguras, bet tā jau gan nenotiks, kā gubernators domā! Tādi kungi mēs, latvieši, tādi vācieši. Ja tikai mēs cenšamies, strādājam, mācāmies, krājam savas kapeikas, ja vācietim pietrūks naudas, gan viņš nāks mūs lūgties.»</p>
                 <p>Pēteris sērīgi pasmaidīja. «Nelūgsies jau, nē! Cik nu mums tās naudas, tas jau tikai zieds pret to, kas viņiem ir.»</p>
                 <p>«Nenotiks tā, kā vācietis grib, nē!» Marīs arvien vairāk saslējās. Vaigi viņai kaita, un acis viņai liesmoja kā uguns. «Aō, mēs lai skolojam savus bērnus un dodam tos viņiem stiprināt savas rindas!? Tad jūs, mūs, latviešu sievas, vēl nepazīstat. Mēs savus dēlus audzināsim par īstiem tautiešiem, jā, Pēter, es audzināšu tavu dēlu — —»</p>
                 <p>«Manu dēlu » Pēteris priecīgi satrūkās, un karstas asinis viņam saskrēja vaigos. Viņš saprata ... skūpstīja viņas acis, viņas vaigus, viņas ausis ... ilgi, ilgi ... «Nē, nē, mēs, latvieši, nebūsim zuduši,» viņš priekā elsa, «mēs nevaram grimt! Pēc mums nāks jauna paaudze, kas pacels augstu tautības karogu.»</p>
                 <p>Lauris nebija ilgi redzēts. Kad tas atkal pie Pētera ieradās, tas zīmīgi uz viņu nolūkojās un noslēpumaini ieminējās:</p>
                 <p>«Krauklīt! Tev būs jābrauc uz Pēterburgu!» </p>
                 <p>«Vai tās pašas lietas dēļ?!» </p>
                 <p>«Jā ...»</p>
                 <p>Kā redzams, viņi sapratās pusvārdiem. Bet arī Marīs bija klāt, un Lauris par lietu, kura turama slepeni, negribēja vairāk klāstīt. Viņš domāja, ka Pētera attiecības pret sievu tādas kā pa vecam. Un, kad Marīs nedomāja kustēt projām, viņš Pēteri neizprazdams uzlūkoja.</p>
                 <p>«Teic vien droši, viņa nav pretim!» Pēteris saprata, ko viņš gribēja sacīt. «Mēs tagad esam viens un viens! ...»</p>
                 <p>Lauris savu draugu vēl arvien pētoši uzlūkoja ...</p>
                 <p>«Jā, jā, mana sieva nav tāda kā citas!» Pēteris skaidroja tālāk. «Tautas lietā viņa pilnīgi stāv mūsu pusē. Lai nāk kas nākdams, mana sieva man būs pie sāniem ...»</p>
                 <p>Laurim acis ugunīgi iemirdzējās, it kā satrūcies tas saduga uz priekšu un Marī savādi uzlūkoja. Nevarēja izprast, vai viņam šī vēsts patīkama vai ne ... Tomēr varēja redzēt, ka sajūt pret viņas cienību ... «Tā, tā, tā!» tas norūca, sniegdams viņai roku. «Nu, lai tad top! ...»</p>
                 <pb/>
                 <p>«Tādām it visām vajadzētu būt mūsu tautas meitām un mātēm!» Pēteris savu sievu lielīja. «Ja viņas mums strādātu līdzi tautas druvā, pavisam citādi panākumi būtu . ..»</p>
                 <p>«Jā, jā,» Lauris piebalsodams norūca. «Mums, vīriem, sava zināšana, viņām atkal sava ... Mums tur, kur vajag ar prātu, viņām bērni kopjami, māja pošama ... Vīrs dodas cīņā priekš tautas, sieva sataisa viņam ceļa kuli ...»</p>
                 <p>«Bet vai tā nav liela lieta, ja viņas mums palīdz ... uzaudzina mūsu dēlus par labiem tautiešiem,» Pēteris vēl atņēmās.</p>
                 <p>«Lai dievs dod, lai dievs dod!» Lauris viņu pārtrauca. «Jā, jā, laba tava sieva, laba! ... Lai tad tikai viņa nu sataisa ceļa kuli ... drīz vien tev ceļš būs pa kājām ...»</p>
                 <p>«Patiesi!» Marīs piekrizdama attrauca. «Vai tas būs biedrības lietā? ... Aha, es zinu ... lai viņu atsvabinātu no vācu kalpības? ...» </p>
                 <p>Lauris piekrizdams palocīja galvu.</p>
                 <p>«Vai drīz tas būs?» Pēteris arī no savas puses piebilda. «Kad tad man būs jābrauc?»</p>
                 <p>«Varbūt pēc nedēļas, mēneša vai ilgāk!» Lauris noslēpumaini atbildēja. «Kad tas būs piepildījies un nogatavojies ... Esi tikai katru acumirkli gatavs, kad pienākums tevi sauc ...»</p>
                 <p>«Vai tu mums nevarētu ko tuvāk pastāstīt?!» Pēteris jautāja.</p>
                 <p>«Gaidi laiku! Kad tevi vajadzēs, es būšu klāt! Gaidi laiku un nepļāpā ...»</p>
                 <p>Pēdējie vārdi bija vairāk zīmēti uz Marī ...</p>
                 <p>Pēteris par to tīri saviebās. «Kādēļ tad tu mums negribi teikt! Uz viņu tu varī palaisties, es tev jau sacīju. Mēs taču neesam mazi bērni! Ja jau ko gribam darīt, tad taču mums tas iepriekš jāzin un jāpārrunā.»</p>
                 <p>«Es nešaubos par viņu ... ne tamdēļ tas!» Lauris attrauca. «Es tikai nesaku, tādēļ ka lieta vēl top un attīstās. Mums runāt tikai par to, kas piepildīts. Kas vēl nav, tas nenāk ar runāšanu, tas prasa darbu. Tādēļ esi gatavs un gaidi! Drīz tev būs biedri ...»</p>
                 <p>«Nu vismaz tad zinu, ka man tādi būs ...»</p>
                 <p>«Tie tev būs! Tik daudz jau varu sacīt, ka ir vēl vīri Latvijā, kas grib ko darīt! Kauna pilnais stāvoklis biedrībā neilgs mūžīgi! ... Latviešiem tagad visas brīvības, hahaha: tiem atļauts dancot, tiem atļauts iedzert, tiem atļauts kumēdiņus rādīt! Kam viņiem vairāk vajaga?! ... Šiliņš lielās pa biedrību, ka tai atļauts pastāvēt, un Kube domā: nu mums vairs labāku kalpu nevar būt! ... Bet nebūs tas mūžīgi ... pāries ... nebūs mūžīgi ... Jo tā pasaule jau ir ļauna, pavisam ļauna, hahaha! ...»</p>
                 <p>Viņš bija atkal savā elementā ... liesmojošām acīm, augsti paceltu galvu, grasošu seju, kā nākotnes pravietis. Velti bija Pētera un Marīs pūles no viņa izdabūt ko tuvāku, kas tie būs par biedriem, kur viņi un tamlīdz.</p>
                 <p>«Es runāju par to, kas ir, es nerunāju par to, kas vēl top!» viņš izvairījās ... nosmēja savu mežonīgo smieklu un aizgāja — — —</p>
                 <p>Vīrus, kas bija gatavi stāties latviešu centienu priekšgalā un izcīnīt tautai tiesības, Lauris bija atradis Valmieras apgabalā un nodibinājis ar viņiem sakarus...</p>
                 <p>Valmieras apgabals bija viens no pirmajiem Latvijā, kur zemnieki iepirka mājas par dzimtu. Tas notika sešdesmitos gados, īsi pēc tam, kad tika atmesti klauši. Lielkungi vai nu bija spiesti mājas pārdot parādu dēļ, vai arī gribēja</p>
                 <pb/>
                 <p>iedzīvoties naudā. Viņi ņēma par dālderi «nedzirdētu cenu», tā ka dažam labam saimniekam iznāca maksāt kādus 18 rubļus par pūra vietu! Lai iedomājamies, — toreiz tūlīt īsi pēc klaušu laikiem, kur muižniekiem no saviem novārdzinātiem un izsūktiem zemniekiem bija visai maz labuma, un te vēl par viņu noplicināto, lieso zemīti dabūja tik lielu naudu, tā viņiem pavisam no lieka, it kā no debesīm iekrita klēpī.</p>
                 <p>Ko šī zeme bija īsti vērta, tas tikai vēlāk nāca redzams, kad zemnieki nu pilnīgi visus savus sviedrus dabūja pielikt paši savām druvām. Viņu darbs bez tam bija daudz izdevīgāks nekā agrāk, jo atkrita nost visi tie liekie laika tēriņi, braucot verstēm un jūdzēm uz muižu darbos un riežos, un velti netika deldēti asis un riteņi. Agrāk saimnieki paši pie savu lauku apstrādāšanas varēja, tā sakot, zagšus pietikt, tagad tie savu zemi varēja apstrādāt pamatīgi un racionāli, apart ar zviedru arkliem, izecēt ar dzelžu ecēšām, kur agrāk apskrāpēja ar tiem pašiem čaču arkliņiem — viena vaga arta, otra nearta — un pārvazāja ar šautru ecēšām ... Tā bija liela starpība, kura rādīja acīm redzamas sekas. Mazgruntnieki tikpat kā ar roku tika celti uz augšu, pieņēmās mantā un turībā ...</p>
                 <p>Sākumā lielkungu lielākā daļa viņus par to nemaz neapskauda, drīzāk priecājās, ka tie nu iztiek ar savu. Klaušu laikos viņi bija dabūjuši baudīt, kas tas ir, kad pavasaros saimniekiem jādod sēkla un maize un pašam tās trūkst! Atsvabināti no šiem «badakāšiem», viņi jutās tikpat kā no smagas nastas vaļā. Bet, kad zemnieki sāka celt greznus ērbeģus dakstiņu jumtiem un braukt ar ādu ratiem, divi zirgi priekšā, kučieris uz bukas, laiž vēl lielkungam garām: sak, ko tu te ļurkājies, ka nebrauc! — tad muižnieki sāka atjaust: «Skaties vien, par lētu esam pārdevuši! ...»</p>
                 <p>Gan jau viņi, kā jau aizrādīts, nemaz nebija samanījuši vairāk prasīt. Kādu cenu bija iedomājušies, tādu zemnieki maksāja. Bija nodrošinājuši arī sev uz viņu zemes zvejas un medību tiesības, bija aprobežojuši tos ar visādiem nosacījumiem, ka tiem nav brīv būvēt sudmalas un fabrikas, bet viss tas tomēr vēl ļoti maz iztaisīja. Lielkungi, tā sakot, koda sev pirkstus nost, ka nebija pratuši savus zemniekus pietiekoši izsūkt. Bet pārdots paliek pārdots ... tur vairs ne ko grozīt, ne ko būt. Toties tiem zemniekiem, kas iepirkās astoņdesmitos gados, vajadzēja savu lielkungu mācības naudu, samaksāt ar pieckārtēju cenu samērā ar pirmajiem zemes pircējiem.</p>
                 <p>Pateicoties šim labvēlīgam apstāklim, arī Valmieras apkārtnes mazgruntnieki bija pirmie, kas pacēla savu galvu. Jo labāk viņiem gāja, jo mazāk tie par saviem kungiem bēdāja! Arī jaunā pagastu pašvaldības reforma, kas tika ievesta, sākot ar 1866. gadu, darīja tanī ziņā lielu iespaidu. Zemniekiem nu pašiem bija savas pagastu valdes, kas pārvaldīja viņu pagastu saimniecību, tā ka viņi no muižu varas galīgi emancipējās. Jaunie grutnieki kā līdzīgi varēja nostāties blakus vācu baroniem, bija tikai par tiem mazāki, pelēki un bez «fon».</p>
                 <p>Valmierieši pirmie arī sekoja tautiskai kustībai, un, tā kā Valmiera bija izdevīgs centris, tad te attīstījās modrīga latviešu gara dzīve. Tolaik tur praktizēja veterinārārsts Andersons, kas bija vietējās garīgās un sabiedriskās kustības dvēsele. Viņš nodibināja tur dziedātāju kori «Dziesmu Rota», kas bija priekštece vēlākai Valmieras Latviešu biedrībai un toreiz gādāja par visādiem rīkojumiem, teatra izrādēm un priekšlasījumiem. Tā kā pirmajā laikā teatra izrādēm nevajadzēja uzrādīt nekādus cenzētus eksemplārus un kuplejām sevišķas atļaujas, tad vācu bizmanība še tika apdziedāta tāpat kā Rīgā. Andersons bija apzinīgs latvietis, kurš smalki izmanīja, kur latviešu mazgruntnieku attīstība sadūrās ar</p>
                 <pb/>
                 <p>vācu muižniecības interesēm un priekštiesībām. Viņš pulcēja apkārtnes inteliģentos latviešus un rūpīgi ar tiem šos jautājumus pārsprieda.</p>
                 <p>Viens no viņa tuvākiem draugiem un domu biedriem bija Kaugaru pagasta vecākais, Druļu māju gruntnieks Kārlis Vītols. Tā kā viņš bija baudījis ģimnāzijas izglītību, tad muižnieki viņu turēja par savu cilvēku un tas dabūja pie muižniekiem vietu kā pārvaldnieks. Arī viņš bija strādājis līdzi pie Valmiermuižas zemnieku māju pārdošanas, pats par sevi protams, ne valmieriešiem par ļaunu. Par savu izdevīgo pirkumu tiem pa daļai bija jāpateicas savam tautietim, kurš iemērīja pilnīgi un taksēja cilvēcīgi. Tāpat pie mājām piederīgie meža gabali netika vis kaili nocirsti, bet uz tiem augošie koki atstāti par ļoti mērenu atlīdzību. Caur to tur vēl tagad valmieriešu un kaugarīešu mazgruntniekiem pieder lepni meža gabali.</p>
                 <p>Protams, ka neklājās slikti arī pašam Vītolam, kura ienākumi sniedzās uz 4000 rubļiem sudraba gadā. Jau 1867. gadā tas cēla Druļos tādu ērbeģi, kāds tai apgabalā vēl nebija redzēts. Kungi par to it neko nesacīja, viņš mācīts cilvēks, viņam to var novēlēt. Bet neraugot, ka lielkungi viņam tā līdzi juta, tas tomēr nebija lielkungu draugs. Grūtsirdība un nemiers, vienalga, kad arī pašam labi iet. Tas Vītoliem bija jau asinīs. Bija taču viens no viņa priekštečiem ņēmis dzīvu dalību 1819. gadā Kaugaru dumpī... nošauts un aprakts turpat silā...</p>
                 <p>Tālāk viņiem labs biedrs bija Kaugarmuižas arendators Šmits. Parādu dēļ šī muiža nāca zem kurateļa un bija Šmitam iznomāta jau klaušu gados. Par visu Kaugaru izplatījumu, muižu, pusmuižām, sudmalām, krogiem un zemnieku mājām līdz ar klaušu pienākumu, tas, kā teic, esot maksājis apmēram 6000 rubļus gadā. Tas neizklausās daudz. Kaugarmuižas īpašniekiem tātad tais laikos klājās ne visai labi. Savā muižā tie dabūja dzīvot reti un savus saimniekus ne tuvu tā izsūkt, kā tas citur notika. Protams, kaugarīešiem jau šis apstāklis nāca tikai par labu.</p>
                 <p>Kā muižas reprezentantam tad nu arī Šmitam draudzes konventā un citās kopējās padarīšanās piekrita visas muižu tiesības, un arī pēc sava saimnieciskā stāvokļa tas sēdēja starp muižniekiem. Tomēr ar sirdi tas bija latvietis un aizstāvēja mazgruntnieku intereses.</p>
                 <p>Viņiem piebiedrojās vēl kroņa Priekuļmuižas rentes kungs Grosvalds, Šmita brālis students Gregors Šmits, tā draugs students Zīgvalds, kam bija radu saites ar bagāto Rušmaņa dzimtu, mujānieši Drone un Krauze, un cieši sakarī tiem bija ar jauno hoftiesas konsulentu J. Einberģi, kas bija cēlies turpat blakus no trikatiešiem. Rīgas fabrikants un lieltirgonis, Brenguļu muižas īpašnieks Krīgsmans viņu uz sava rēķina bija licis izskolot, un tā tas bija ticis par advokātu. Ja mūsu pulciņam vajadzēja juridiska padoma, tie tad griezās pie viņa.</p>
                 <p>Šie latvieši bieži sanāca kopā pie Šmita Kaugarmuižā aprunāties par visām lietām. Ar jauno pagasta kārtību bija radušās ļoti daudzas pārgrozības, un zemnieki pret muižniekiem nostājās citādās attiecībās. Tā, piemēram, agrākie baznīcas «pērminderi», kuri līdz tam izpildīja baznīcas dienderu vietu, tika pacelti par pilntiesīgiem draudzes konventu locekļiem, kuriem nācās lemt par baznīcas saimniecību un pat vēlēt mācītājus. Muižnieki ar to lāgā nevarēja aprast, un bieži vien tiem iznāca ar zemnieku delegātiem sadursmes. Lai zinātu, kā katrā gadījumā izturēties, pēdējie bieži vien sanāca pie Šmita aprunāties.</p>
                 <p>Itin dabīgi, te arī tika pārrunāta muižnieku adreses lieta Pēterburgā. Kā jau agrāk aizrādīts un kā arī Kube uzticēja savu noslēpumu padevīgiem delegātiem, tad Baltijas vācieši tīkoja pēc autonomijas. Muižnieki ar mazām pārgrozibām</p>
                 <pb/>
                 <p>gribēja uzturēt tos pašus landtāgus un veco tiesu kārtību ar vācu darīšanu valodu, un pilsētas gribēja uzturēt savus vecos maģistrātus. Piemēram, Rīgas pilsēta bija iesnieguse, kā mēs jau zinām, Gustava Danieļa Hernmarka izstrādāto projektu, pēc kura, pievelkot klāt no jauna nelielas iedzīvotāju masas pie pilsētas pārvaldības, vecā rāte būtu nodrošināta uz mūžīgiem laikiem. Īsi sakot, tik muižniecība, kā Rīgas pilsēta, aizrādīdamas, ka vecais un vēsturiskais, kas te Baltijā nodibinājies, ir kaut kas īpatnējs, kas izaudzis no šīs zemes atsevišķiem apstākļiem, pelna arī pastāvēt uz priekšu, centās izdabūt še atsevišķo iekārtu, kura no pārējās valsts atšķiras ne mazāk kā Somijas iekārta. Ja tas būtu noticis, tad Baltijas «individualitāte» būtu nodrošināta uz visiem laikiem.</p>
                 <p>Varbūt, ka tas arī būtu noticis, Baltijas autonomija arī būtu dabūjuse valdības apstiprinājumu, ja muižniecība būtu pielaiduse kaut kādas reformas, vismaz būtu gribējuse iet tik tālu kā Rīgas rāte. Daudzmaz kad tā būtu piemērojusēs reformu garam Iekškrievijā, devuse arī zemniekiem kaut tikai pāra vietas landtāgā. «Liberālā» partija gan to gribēja, bet ultrareakcionarais vairākums bija tik patmīlīgs un aizgūtnīgs, ka gribēja viens pats visu Baltiju iebāzt savā kabatā ... Zemnieki resp. latvieši tika atstāti gluži bez ievērības.</p>
                 <p>Protams, ka latvieši, ja tie cik necik bija nākuši pie atmodas, šādai «autonomijai» nevarēja piekrist. To pašu, ko rīdzinieki, novēroja arī valmierieši. Andersons aizrādīja, ka tā būtu latviešu tautas nelaime un tādēļ viņiem jāmēģina kas pretim darīt. Latviešiem kaut kādā ceļā jāparādās kā politiskam faktoram un jāizsaka, ka tie grib pavisam ko citu nekā vācieši. Vislabākais, ja tiktu sūtīta uz Pēterburgu delegācija, kas noliktu pie troņa pakāpēm latviešu padevības apliecinājumu un lūgumu.</p>
                 <p>Kāds saturs būtu šādai adresei? Katrā ziņā latviešiem jālūdz pretējais tam, ko gribēja vācieši, proti: reformas tāpat kā pārējā Krievijā, Baltijas pilnīgu piesliešanos pārējai valstij un viņas iemītniekiem tādas pat tiesības kā visiem citiem Krievijas pilsoņiem. Vācu valodas vietā krievu kā valsts valodu un latviešu valodu kā to, kuru runā zemes lielais iedzīvotāju daudzums.</p>
                 <p>Bez tam, lai lietu labāki ievadītu, varēja pielikt klāt pateicību par Parīzes traktāta resp. Melnjūras neitralizācijas atcelšanu. Pēc Krimas kara 1856. gadā pie miera līguma Parīzē, ko sauca par Parīzes traktātu, lielvalstis, starp tām abas miera derētājas, Turcija ar Krieviju, vienojās, ka Melnā jūrā nevienai valstij nav brīv turēt karakuģus. Krievija spiesta šo noteikumu arī pieņēma, lai gan tas viņu pazemoja un bija pret tās interesēm, jo visi Melnās jūras krasti, neievērojot rosīgo tirdzniecību, tai bija jāatstāj bez apsardzības. Kad nu 1870. gadā izcēlās karš starp Prūsiju un Franciju, Krievija diplomātiski pabalstīja Prūsiju un varēja cerēt no pēdējās pretpakalpojumu. Tiklīdz Napoleons III — Parīzes traktāta iniciators tika gāzts, Krievija ar apkārtrakstu lielvalstīm paziņoja, ka turpmāk vairs neturēsies pie Parīzes nolīguma. Vēl tanī pašā gadā caur Dardaneļiem un Bosforu iebrauca Melnā jūrā divi krievu karakuģi. Pašā zemē tas sacēla lieliskas gaviles. Valdībai tika izsacītas pateicības no visām valsts malām, pat no nedrošās Polijas. Šai pateicībai tad nu arī latvieši varēja pieslieties. Ar to viņi būtu pierādījuši, ka ir attīstīti ļaudis, kuri izprot valsts intereses.</p>
                 <p>Tādā garā valmierieši uzdeva sastādīt J. Einbergam vajadzīgo adreses tekstu. Visi stājās pie parakstu vākšanas arī apkārtējās draudzēs un pagastos, ta ka cerēja savākt uz simts tūkstoš parakstu.</p>
                 <p>Jau kutelīgāks bija jautājums, kas lai būtu šīs adreses pasniedzēji? Kam būtu tiesība runāt latviešu vārdā? Nebija vēl zemstes kā Iekškrievijā, nebija</p>
                 <pb/>
                 <p>latviešiem arī nekādas citas reprezentatīvas iestādes. Arī Rīgas Latviešu biedrība jau bija tikai privāta korporācija, bez tam, kā jau redzam, viņai šāds eksperiments varēja maksāt dzīvību. Atlika vienīgi jaunās pagastu valdes, kuras, ja ne arī pilnīgi varēja runāt visas tautas, tad taču vismaz zemnieku vārdā. Nolēma tādēļ, ka par delegātiem jāsūta pagasta vecākie, un šim uzdevumam izraudzīja sekošos pagasta vecākos: Vītolu no Kaugarīešiem, Zvirgzdiņu no Jaun-Brenguliešiem, Biķi (J. Einberga svaini) no Vec-Ates, Golveru no Vainižiem un Brasliņu no Augst-Rozes.</p>
                 <p>1871. gada pirmās janvāra dienās lieta jau bija tiktāl paveikusēs, ka viņi varēja doties ceļā. Bet Rīgā tie nodomāja vēl apspriesties ar citiem tautiešiem, pārrunāt adreses tekstu un norunāt turpmāko taktiku. Viņi sagaidīja, ka rīdzinieki arī no sevis sūtīs līdzi kādu delegātu un pievienos adresei arī savus parakstus.</p>
                 <p>Tā kādā jaukā dienā Lauris piepeši, it kā no zemes izaudzis, ieradās pie Pētera un noslēpumaini sacīja:</p>
                 <p>«Tā lieta ir tik tāļu! Paņem savus parakstus un nāc līdzi uz biedrību. </p>
                 <p>«Kad būs jābrauc?» Pēteris ieminējās. </p>
                 <p>«Ja nospriedīs, vēl šovakar ...»</p>
                 <p>«Umh!» Pēteris izlikās mierīgs, lai gan sirds iekšā tik traki pukstēja, it kā kad kalējs sistu ar āmuru pa laktu.</p>
                 <p>Viņš pačukstēja Marīm ... tā arī zināja, kas jādara. Tie sapratās visi tik labi, ka tiem nevajadzēja ne pāra vārdu mainīt. Neviens no lieka te nemanīja ne mazāko nieku, ap ko še lieta grozās.</p>
                 <p>Pēteris noslēpa savas parakstu loksnes krūšu ķešā un devās Laurim līdzi uz biedrību. — — — </p>
                 <p>Augšām līdzās lielajai zālei kādā blakus istabiņā viņi bija sapulcējušies it kā sazvērnieki. Dīriķis tur bija, J. Einbergs un Fr. Veinbergs, tad pieci vīri pelēkās laucenieku drēbēs, notinuši kaklus biezām šallēm un tauku zābakiem kājās. Tas bija ar nodomu, lai viņi izskatītos īsti zemnieciski. Citi nu gan tādi izskatījās, bet citiem aiz maskotās ārienes lauzās cauri inteliģence. Un tad! — — Pēteris negribēja savām acīm ticēt: no saimniecības vīriem te bija klāt Tomsons, Baumanis un Rambergs ... Ai, cik viņam viegli palika ap sirdi! Viņš domāja, ka ir vienīgais, kas atkāpjas no dotā solījuma Kubem, un, lai gan nekā ļauna nebija darījis, tad tomēr apzinājās kā vārda lauzējs un blēdis. Bet nu viņi ar ...</p>
                 <p>Lauris viņu iepazīstināja ar Vītolu, slaidu, inteliģentu jaunekli, kuplu melnu bārzdu līdz krūtīm. «Še ir tas vīrs, par kuru jums stāstīju,» Lauris sacīja, zīmēdamies uz Pēteri. «Viņam ir paraksti, un viņš arī uz miera jums līdzi braukt...»</p>
                 <p>«Ļoti jauki, patīkami!» Vītols attrauca, ar viņu apsveicinādamies. «Mums taču tautas labā kas jādara ...»</p>
                 <p>«Nodošu jums savus parakstus,» Pēteris vilka ārā savas loksnes. «Būs te apmēram kādu divpadsmit tūkstošu. Būtu daudz vairāk, bet policija daudz uzķēruse un konfiscējuse ...»</p>
                 <p>«Mums gāja tāpat!» Vītols atbildēja. «Pašu biedru starpā radās nodevēji. Viens pats Krauze no Mujāniem atdeva muižniekiem vairāk nekā piecpadsmit tūkstoš. Tādēļ neviens vairs ar viņu negrib satikties, viss apgabals pret viņu it kā atsalis ... Bet esam vēl tomēr izglābuši ap 40.000, tā ka mums pa abiem būs vairāk par 50.000 parakstu ...»</p>
                 <p>«Ievērojams skaits!» Pēteris sacīja. «Tā ir tautas balss, kuru vajag ievērot...»</p>
                 <p>«Mums jāliek tai runāt,» Vītols attrauca. «Baltijas autonomija, kādu to</p>
                 <pb/>
                 <p>muižnieki iesnieguši, mūs, latviešus, pamet gluži bez tiesību un nodod mūs pilnīgi vācu varā ... Es zinu ... liberālā landtāga partija to nav gribējusi. Kalnamuižas Volfam, piemēram, neriebj, ka arī mums, latviešiem, kas labs tiek, Ungurmuižas Kampenhauzenam tāpat, arī Pāles Samsons nav slikts, fon Krīdeners ... fon Menzenkampfs par to cieši uzstājies, lai arī zemniekiem landtāgā tiktu dota aizstāvība ...»</p>
                 <p>«Zinu!» Veinbergs iebilda. «Savā avīzē «Zeitung für Stadt und Land» viņš dzīvi šo projektu aizstāvēja ...»</p>
                 <p>«Tikai diemžēl bez sekmēm,» Vītols turpināja. «Pārsvaru dabūja konservatīvā partija ar Nolkenu priekšgalā. Šie kungi pazīstami caur saviem uzskatiem, ka cilvēks sākas tikai no barona ...»</p>
                 <p>«Mērkaķi!» J. Einbergs īgni nospļāvās. Tas bija zīmēts uz baroniem. Viņš bija liels vīrs platiem pleciem un tādu seju, kas nevienam neuzticas.</p>
                 <p>«Vāciešu izredzes tikai tad labas, ja neviens pret viņu projektu nepaceļ balsi,» Pēteris ieminējās. «To mums teica pats vicegubernators. Bet, ja mēs, latvieši, pret to izteiksimies, viņu autonomijai radīsies arī vēl citi pretinieki...»</p>
                 <p>«Bez šaubām,» arī citi piebalsoja un stājās pie lietas tālākas apspriešanas. Adreses tekstu, tā kā Einberģis to bija sastādījis, atzina par labu un pieņemamu. Bet adrese līdz ar atsevišķām parakstu loksnēm bija iesienama glītā vākā, jo tādu taču viņu nevar visaugstākai varai rokā dot! Kā to izdarīt? Rīgā visi grāmatsējēji vācieši, tā ka viņu noslēpums varētu, nākt gaismā ... Policija taču pēc parakstiem čakli medīja, un, ja vācietim tie būs rokā, tad tikpat kā vilkam rīklē! Pašu darba nodevēju nogremdētu vēl galējā tumsībā ... Iesiešana tādēļ izdarāma Pēterburgā. Šimbrīžam Vītols sabāza visu drēbes kulītē un pašuva to zem vestes. «Lai ņem manu dzīvību,» viņš sacīja, «bet papīrus no manis nedabūs ...»</p>
                 <p>Pārrunāja vēl jautājumu, cik pagasta vecākie būtu kompetenti šo adresi nodot un vai arī rīdziniekiem nederētu pievienot viņiem savu delegātu. Lielākais likuma pratējs starp viņiem izskaidroja, ka īsti likumīgi gan tas nebūtu, jo likumos nav paredzēts, ka pagasta vecākiem būtu kāda tiesība griezties tieši pie visaugstākās varas. Bet attiecas jau uz to, ko lūdz. Tā kā te lieta attiecas uz pateicību un padevīgu lūgumu visas valsts interesē, tad jau varētu gan arī drusciņ riskēt. Aiz šī iemesla ļoti labi būtu, ja arī kāds no rīdziniekiem ņemtos tos upurus un brauktu līdzi kā neoficiāls delegāts. Ar padevīgu lūgumu griezties pie valdības taču atļauts ikvienam uzticamam pavalstniekam. Vajadzības gadījumā, ja tiktu prasīti kādi paskaidrojumi par pilsētu apstākļiem, tas būtu klāt pie rokas ... Viss jau atkarājas no tam, kā uz šo lietu skatās augstākā administrācija un kā uz to skatīsies krievu sabiedrība. Ir katrā ziņā jāizmēģina viss, kas darāms.</p>
                 <p>Tā kā Pēteris Krauklītis jau labprātīgi bija sagatavojies līdzi braukt, tad par to vairs nebija nekāda spriešana un runāšana.</p>
                 <p>Tika aizrādīts, ka, Pēterburgā nobraukušiem, tiem jāgriežas pie latviešu studentiem, no kuriem Dīriķis zināja adreses. Tie tad viņus izvadās pa visu Pēterburgu, kur vien vajadzīgs. Bez tam vēl Vītolam bija kāds pazīstams Pēterburgā, ģimnāzijas skolotājs Strunks, cēlies no burtnieciešiem, Cimzes māsas dēls ...</p>
                 <p>Un beidzot par visu — delegātiem no Rīgas jāizbrauc tā, ka tas ne mazākā ziņā nesaceltu kādu ievērību. Dzelzceļa stacijā tiem jāieronas vienam pēc otra, nav jāliekas, ka viens otru pazīstu. Vislabākais, ja tie kāpj katrs savā vagonā un tikai Dvinskā pie pārsēšanās uz Pēterburgas dzelzceļa saiet visi kopā pa</p>
                 <pb/>
                 <p>vieni vieti. Un, ja Rīgā sastop kāds pazīstams un prasa: «kurp laidīsi?» — tad jāsaka: «tepat mazu gabaliņu, jāpabrauc man līdz Skrīveriem vai Pļaviņām ...»</p>
                 <p>Beidzot vienojās, ka jāizbrauc vēl tanī pašā naktī, lai protestu nenovilcinātu par ilgu un valdības iestādes jau nenāk pie kāda lēmuma bez latviešu ierunas. Rīdzinieki tad nu aizbraucējiem spieda sirsnīgi rokas, novēlēja labu ceļa vēju, pēc kam visi izšķīrās ... delegāti nopietniem vaigiem un pilnām sirdīm, pārpilnām saprazdami svarīgo uzdevumu — — Marīs jau bija visu uz ceļa sagatavojuse, un Pēterim atlika tikai vēl no viņas atvadīties. Viņa gan izlikās pārgalvīga un jautra, bet sirds iekšā joņoja un traucās uz priekšu kā negudra. Cik ērmoti un savādi tā pukst! Diezin, vai galu galā — —? ... Kā vēl iziet?! Un, ja viņš tiek iemests, kur saules neredz ... viņi vairs nemaz neredzas? — —</p>
                 <p>Savas bažas līdz ar lielo noslēpumu viņa tomēr noslēpa dziļu sirdī ar klusu cienību. Viņš taču iet cīņā priekš tautas, un viņa ir varoņa līgava. Cīņā var uzvarēt un arī var krist! Viņa tādēļ ne mazāk gribēja būt varonīga kā senā tautu meita, kura pavadīja savu bāliņu, «karā aizjājot», appušķoja viņa cepurīti ... Un tādēļ viņa neatkāpās no savām tiesībām, pavadīja savu bāliņu uz staciju un atvadījās, kā pienākas ... Sirsnīgais dziļi sajustas atvadīšanās skūpsts daudz ko izteica ...</p>
                 <p>Viņus no tā uztraucēja pazīstama balss. «Ē, tu, Krauklīt, kur nu laidīsi?» Pēteris atskatās atpakaļ, — aiz muguras Mārcis.</p>
                 <p>«Aha, nekur!» viņš piesarcis stomījās. «Jāaizbrauc tepat līdz Stopiņiem ...» </p>
                 <p>«Ko tur?!»</p>
                 <p>«Nu, tāpat —» Pēteris nesamanīja, ko teikt, «drusku sēklas iepirkties ...» </p>
                 <p>«Ko?! Tu ar sēklām sāksi tirgoties?»</p>
                 <p>«Jā, tāpat, — — jāaizbrauc pie kāda paziņas ...» Viņš redzēja jau citus delegātus iekāpjam, bet nelikās ne zinis ...</p>
                 <p>Pašulaik deva trešo zvanu, un Pēteris devās iekšā vilcienā ... Vēl no vagona loga tas vēdināja baltu mutautiņu un Marīs tam pretim ... Mārcis galvu vien nogrozīja. Līdz Stopiņiem vien brauc — un tāda atvadīšanās?!</p>
                 <p>Lokomotive iekaucās ... vilciens nozuda tumsā un vada Pēteri pretim nezināmam liktenim ...</p>
                 <p>Marīs bija tik pacelta, tik stipra, ka ne asaru nenolaida. Uz mājām ejot, viņai sirdī skanēja pazīstamais tautu dziesmas pantiņš:</p>
                 <p>Mans bāliņis karā jāja </p>
                 <p>Nepušķotu cepurīti ...</p>
             </div>
             <div type="chapter">
                 <head>Divdesmitā nodaļa</head>
                 <p>Pēc pusnakts. Vilciens, garī svilpdams, piestāj pie Dinaburgas stacijas. Delegāti ar visām savām ceļa nastām izlēca no vagoniem un meklēja cits pēc cita. Droši viņi sauca viens otru vārdā, droši salasījās vienā pulciņā un sēdās nu visi kopā vienā vagonā. Viņiem krūtīs kas priecīgi saka, ka te vairs nesniedzas vācu bruģu kungu rokas, kas viņus var likt trimdā. Te ir krievu ērglis pilnīgi tas kungs, viņi līgsmi iedomājas tā varenību un kā naivi bērni paļāvīgi pieglaužas pie viņa krūtīm.</p>
                 <p>Viņu braukuma mērķis jau arī bija savienoties galīgi ar šo vareno ērgli un tikt zem viņa spārniem. Pie Varšavas vokzala atkal jāpārkāpj. Lūk, tur pa balto, sniega apklāto klajumu, kurš salā dzirkstās un mirdz, dzelzceļa līnija aizstiepjas</p>
                 <pb/>
                 <p>taisni pret ziemeļiem ... Tur ir Pēterburga, tur izšķirsies viņu tautas liktenis un nākotne. Pēterim tāda sajūta, it kā viņa jau tepat būtu aiz meža. Viņam uz to sirds ilgās dedza tāpat kā citreiz uz Rīgu.</p>
                 <p>Kad vajadzīgie vilcieni aizlaisti, arī viņi kāpj iekšā savā un laiž nu pret ziemeļiem. Viņi runā pilnā balsī, ir mundri un priecīgi un stāsta par saviem piedzīvojumiem un ceļa biedriem līdz Dinaburgai. Teic, ko nu katrs redzējis un dzirdējis. Pie Skrīveriem konduktors kādu noķēris pabeņķē ... pie Līksnas kāda sieva vairs nevarējuse attapt savu vagonu. Aiztiek viens otru ar jokiem un laiž savai asprātībai vaļu. Runā un triec par it visu, tikai ne par savu braukuma mērķi ... Jo aiz visas viņu pārgalvīgās jautrības slēpās kāda iekšēja neziņa, var sacīt, gandrīz bailes. Rožainas cerības mainījās ar šaubām. Viņi gan tuvojās ar tik draudzīgām un patiesām jūtām krievu ērglim, ka viņus nemaz citādi nevarēja uzņemt kā draugus, un tomēr — — kas var zināt — —</p>
                 <p>Visapkārt pa krieviski vien tikai dzird runājam. Gan patīkami viņiem šīs skaņas atskan ausīs, tikai žēl, ka daudz iet zudībā. Ar krievu valodas prašanu toreiz Baltijā stāvēja ļoti plāni. Jā, pa vāciskam gan viens, otrs tīri labi prata, bet pa krieviskam pat ne skolmeistarī, ne skrīveri. No mācītiem vīriem krieviski saprata tikai tie, kas bija studējuši Krievijas augstskolās. Tādu nebija daudz, jo vispār studētu latviešu bija maz. Un no plašākām aprindām, ja kāds varēja pateikt, ka «kļieba» pa krieviskam ir maize un «lošaks» ir zirgs, tad tas jau daudz zināja.</p>
                 <p>Bet no visiem delegācijas locekļiem nebija neviena, kas to būtu pratis. Pat Vītols, kurš pa vāciski smalki mācēja, laid viņu priekšā, viņš tev izrunāsies ar katru lielukungu, kā tīk, bet pa krieviski arī viņš vairāk nemāk pateikt, kā «да» un «нет», un tas ir viss! Pie tam viņi bija jo lielā mērā modinājuši savu līdzbraucēju interesi, kuri tā gribēja ar viņiem triekties un tuvāk iepazīties. Bet ko nu ar zīmēm vien sarādīsi, kad mēle neklausa. Līdzbraucēji tikai nogroza galvas un labsirdīgi pasmaida: «немец!» Jo krieviem visi, ko tie nesaprot, ir vācieši. Delegātiem, to dzirdot, top pavisam modīgi ap dūšu, jo viņi taču taisni ir pret vāciešiem. Bet kā to ieskaidrosi?!</p>
                 <p>Pleskava, Luga, Gačina ... Pēterim garā Pēterburga pa baltajiem sniega klajumiem skrien arvien tuvāk un tuvāk. Pie vakara, tā dzird runājam, būšot tur. Bet vakars jau arī tepat ir. Visas zīmes liecina, ka slavētā ziemeļa Palmira vairs nevar tālu būt. Beidzot — lai gan vēl gaiša diena — konduktors atkal aizdeg sveces. Vilciens ieskrien kādā tumšā alā ... tas ir Varšavas dzelzceļa perons ...</p>
                 <p>Drīz vien viņi atronas uz Pēterburgas ielām un viņu priekšā paceļas māju jūra nosnigušiem jumtiem. Ielas taisnas un platas, ļaužu pilnas, it kā tie no tirgus vai baznīcas nāktu.</p>
                 <p>Vēl ir tikai maliene, bet Pēteris jau mana, ka te ir kas lielisks un neredzēts, kam ar Rīgu nav nekāda samēra, jo tās pirmās pilis, kas te redzamas, esot tikai kazarmes, kur dzīvo ķeizara zaldāti. Kādām gan vajag būt tām pilīm, kur dzīvo ķeizars pats?! Jo tālāk tie iet, jo lieliskākas atveras izredzes. Pēteris un Vītols gan abi cenšas nebrīnēties, bet pārējiem delegātiem lauceniekiem mutes it negribot paveras platas.</p>
                 <p>Bet nav vaļas brīnēties! Jāmanās nost no kājām, ka nesabrauc vai nesamin. Viņiem tomēr jāpadomā, kur palikt. Jāpieņem kāds fūrmanis, lai noved tos uz «Staraju Rīgu», kura viņiem ieteikta no pazīstamiem un kur var sarunāties arī pa vāciski.</p>
                 <p>Fūrmanis zin. Tas esot tur Marījas pils tuvumā. Viņi brauc pa to vienu pašu</p>
                 <pb/>
                 <p>platu un taisnu ielu, kurai, rādās, nemaz gala nav, tad beidzot pagriežas sānis un pietura pie kādas divstāvu mājas. Uz glāžu durvīm stāv: «Старая Рига» Pnra» un arī «Alt Riga». Viesnīca, par sevi ņemot, nav nemaz tik glauna, tomēr mūsu lauceniekiem sirds tīri pukst ...</p>
                 <p>Samaksā izvosčikam — pēc Rīgas cenas jau pārpilnīgi, — bet tie plijas vēl pēc kādiem griveņikiem ... tāļš ceļš. Nu, dod viņiem vēl ... nav jau žēl ... Bet, tikko tie tikuši ar tiem galā un grib ieiet viesnīcā, durvju sargs tiem stājas ceļā un noprasa: «ko tie še gribot?!»</p>
                 <p>«Noņemt korteli un vēl uz ilgāku laiku!» Vītols atbild pa vāciski.</p>
                 <p>Portjēs ieplēš acis un apskata viņus no galvas līdz kājām. Tie, proti, bija ģērbušies prastos mužiku uzvalkos un kaklus notinuši ar biezām šallēm.</p>
                 <p>«Še taču ir, es domāju, viesnīca!» Vītols nepacietīgs iesaucās.</p>
                 <p>«Jā, bet tikai priekš pieklājīgas publikas,» portjēs sausi atbild. «Pameklējiet naktsmājas priekšpilsētas iebraucamās vietās ...</p>
                 <p>Pienācis klāt arī viesnīcas pārzinis, kurš tāpat izbrīnējies viņus uzlūko. «Ko domājat, Ivan Petrovič, šī publika grib pie mums apmesties!» portjēs viņam ironiski paziņo. Viesnīcnieks nu vēl vairāk ieplēš acis, smīn viņiem, tā sakot, taisni acīs</p>
                 <p>Pēterim jau sirds aptekas. Kas tā par cūcību! «Lūdzu nepārskatīties,» viņš aizskarts iebilst ... «mēs esam latviešu tautas delegāti . ..»</p>
                 <p>Ne viņi zin, kas ir latviešu tauta, ne kas viņas delegāti! Tādēļ šāds aizrādījums tos atstāj gluži aukstus ... Pēteris tādēļ uzvelk citu stīgu. «Laikam gan domājat, ka mēs bez naudas?!» Izvelk savu deņķelbuku un parāda tam simtnieku.</p>
                 <p>Tie uzlūko viņu vēl līdzcietīgāku smaidu. Kas gan Pēterburgā simtnieks?! «Der Bauer scheint Geld zu haben!» portjēs iesmejas, un viesnīcnieks viņu uzlūko ar tādu vaigu, it kā gribētu sacīt: «Tā nieka dēļ mēs vēl aizdzītu visus savus kundes ...»</p>
                 <p>«Nu, vai tad mums par savu naudu jālūdzas!» Pēteris sapīcis iesaucās ... «Tepat blakus jau arī viesnīca ...»</p>
                 <p>«Jaā!» portjēs ironiski piebalso ... «Pamēģiniet savu laimi ...» Viņš aizrauj durvis, un līdz ar to saruna beigta.</p>
                 <p>Turpat blakus uz glāžu durvīm stāv «Hotel Leipzig». Viņi iet pa tām iekšā, bet ne vairs tik droši un apzinīgi, un prasa: «Vai nevarētu te dabūt kādu numuru?»</p>
                 <p>Te durvju sargs viņus tikpat kā ērmus uzlūko un strupi atbild: «Nav ... Aizņemts ...»</p>
                 <p>Nu, tad jau nav ko runāt ... ies tālāk ...</p>
                 <p>Bet trešā ceturtā vietā tāda pat nelaime! Pat iekšā ieiet un uzkost neatvēl ... «Vācieši!» Pēteris rūgti ieminas. «Viņi visi kopā norunājuši ...»</p>
                 <p>Bet Vītols noprot gan, kur tā vaina. «Mums nevajadzēja vis tā maskoties par tādiem mužikiem. Te, Pēterburgā, tas nevelk ... Viņi to neizprot un skatās uz činu ...»</p>
                 <p>Tā viņi iet no vienas vietas uz otru un aizmaldās atpakaļ uz to pašu plašo ielu. Uz mājas stūra stāv: «Вознесенский np.». It kā nokaunējušies par savām nesekmēm un paklausīdami aizrādījumam, tie virzās arī atpakaļ uz priekšpilsētu. Bet vilks viņu zin, kur te ir tā priekšpilsēta?</p>
                 <p>Beidzot uz Jekaterinhofska prospekta stūra tie redz atkal kādu Chambre garni. Saņem dūšu un iet iekšā. Te nav vācieši ... grūtāki saprasties, bet iztiek ... Gan arī skatās uz viņiem platām acīm, bet ne tik nicinoši kā vācieši ... Tikai to grib</p>
                 <pb/>
                 <p>pārliecināties, vai ir «pašporti» un nauda, — kas, protams, netrūkst, — un tad dod viņiem labprāt pajumti un apkalpo tos uz to labāko ...</p>
                 <p>Tā beidzot viņi tiek pie vietas un tikai vēl vakarā nu dabū atlaist kaulus. Ka Pēterburga varētu būt pret viņiem tik neviesmīlīga, to viņi nemaz nebija domājuši. Bet viņi nepamet uz Pēterburgu cerības ... Tie jau bija vācieši ... Lai tikai viņi dabū saprasties ar pašiem krieviem, tad būs pavisam citādi! Tagad tikai labi izgulēties un atpūsties no lielās iešanas un braukšanas.</p>
                 <p>Otrā rītā Vītols ar Pēteri taisīja vaļā savas ceļa somas un apģērba līdzi paņemtās pilsētnieku drēbes, lai neizietu atkal šā tā. Viņu pirmais ceļš bija uzmeklēt savus tautiešus, latviešu studentus. To adreses viņiem bija uzdotas jau Rīgā. Viņi iegādājās Pēterburgas plānu un meklēja, meklēja, kamēr sameklēja ...</p>
                 <p>Pieci vīri tie dzīvoja kopā kādā nelielā dzīvoklī — ielu un numuru Pēteris vairs lāgā nevarēja pateikt. Pa krievu modei tie bija paņēmuši kopēju ķēkšu, kura tā kā artelī tiem vada kopēju saimniecību. Tā viņi vislabāk un lētāk tika cauri.</p>
                 <p>Studenti mūsu tautiešus nu gan saņēma tik sirsnīgi, ka vairāk nevar vēlēties. Tie nemaz nedabūja savus vārdus minēt un sacīt, ka ir latvieši ... studenti to jau no viņu acīm noprata. Tie apkampās un skūpstījās, lika to labāko pudeli, kas tiem bija, galdā un vēlāki tad nu tikai iepazinās. Pēterim tas gāja ļoti pie sirds. Pēc nepatīkamā, ko tas vakar bija piedzīvojis, tas jutās tagad tā, ka arī viņam Pēterburgā ir mājas.</p>
                 <p>Kad pirmais svinīgais apsveicināšanās brīdis bija pagājis, tad sākās sarunas, iemešana pa «špukteram» un sīkāka iepazīšanās. Studentu seniors jeb vecākais biedrs bija Jānis Kļaviņš, ar rakstnieka vārdu Ģedautis, vēlākais «Rotas» redaktors, prokurora biedrs Jelgavā un advokāts Rīgā. Pirms saviem studiju gadiem tas bija jau bijis tautskolotājs, bet, slāpdams pats pēc zinātniskas izglītības, kā viņš sacīja, un «gribēdams vest savus tautiešus pie gaismas», devies uz augstskolu, lai iegūtu lielāku izglītību. Un nevar sacīt, ka tas būtu noticis, spriežot pēc mūsu laikiem, vienīgi karjeras dēļ. Tautība vēl toreiz nebija slaucama govs, jo nemaz vēl nezināja, vai no viņas pavisam ko var izslaukt. Tā prasīja vienīgi upurus. Vai nu bija jāziedo savas artavas, vai arī morāliski jāzaudē: no tādas familijas, kuru visi augsti cienī un godā par vāciešiem, jāpieskaitās pie bauriem un latviešiem, jāsaņem kungu mazcienība, ka uz tevi skatās tā pār pleciem. Un tādēļ tad arī gadījās censoņi iz pieaugušu cilvēku vidus, skrīveri vai skolotāji, kuri tad devās uz augstskolu nolūkā ar iegūto izglītību strādāt priekš tautas. Lai tikai iegādājamies Krišjāni Valdemāru. Kļaviņš-Ģedautis bija viens no tādiem garīem. Vismaz viņš tai ziņā staigāja Valdemāra pēdās, ka biedroja biedrus studentus uz tautisku darbu. Pēc Valdemāra aiziešanas no Tērbatas turienes latviešu studentu pulciņš bija iznīcis. Kļaviņš to no jauna nodibināja. Un, pārcēlies uz Pēterburgu, nodibināja atkal tādu pat studentu pulciņu te. Gādība par saviem biedriem viņam bija ienesuse pievārdu «onkuls».</p>
                 <p>Otrs viņu pulkā bija jurisprudences students Tress, ļoti cītīgs un apdāvināts jauneklis, bet par viņu nav daudz ko stāstīt, tādēļ ka īsi pēc studiju beigām tas mira.</p>
                 <p>Tālāk, brašs zēns, jau diezgan gados, melnu, garu bārdu, bija nītaurietis P. Gailīts, vēlāk valodas skolotājs Minskā, tad Maskavā. Arī viņš, tāpat ka Kļaviņš-Ģedautis, tecināja čakli savu spalvu «Baltijas Vēstnesī», apgaismodams skolu un valodas jautājumus.</p>
                 <p>Pārējie divi biedri bija par šiem ievērojami jaunāki. Pirmais no tiem, neliels, sārts, strauju temperamentu, bija Aleksanders Vēbers, vēlākais «Balsa» redaktors-</p>
                 <pb/>
                 <p>izdevējs un advokats Rigā. Nelūkojot savu jaunumu, tas latviešu avīžniecības druvā bija strādājis vairāk nekā viņa abi vecākie biedri kopā un zem pseidonima «Varadoišu Zanderis» jau toreiz puslīdz pazīstama autoritāte. Pēteris ar viņu jau reizi bija ticies Rīgā. Bet, nelūkojot uz to, tas bija padevīgs saviem vecākiem biedriem un labprāt klausīja viņu aizrādījumus. Otrs jaunākais biedrs, patievs un paslaids, pagaru smakri un melnām pūciņām virs zoda, bija Fridrichs Grosvalds, vēlāk advokats Rīgā un Latviešu biedrības priekšnieks.</p>
                 <p>Pēterim likās, ka šie abi jaunekļi uzauguši samērā daudz labākos apstākļos, nebija tādi īsti ziemcieši, kas paši panesuši visādu sutu un latviešu tautas grūtības, tā sakot, līdzi dzīvojuši. Vēbers gan, kā jau aizrādīts, jauneklis ar temperamentu, likās būt tautietis vēl lielāks nekā Kļaviņš. Viņš, tā sakot, ar krūti runāja par latviešu senčiem un dieviem, par tautas radniecību ar leišiem un senprūšiem. Runāja skaidri latviski, bet uzsvēra vārdus tā un lietoja kādu kļūdainu konstrukciju, ka dzimuša latvieša ausij tas nevarēja palikt apslēpts. Turpretim pie viņa jaunākā biedra varēja skaidri izmanīt, ka viņa audzināšana bijusi pilnīgi vāciska. Pie tam tas bija tāds pabiklis un pavisam atturējās no sarunām, kad tās grozījās ap tautas lietu. Daudz kas, par ko citi iesila, atstāja viņu pavisam aukstu. Daudzus jēdzienus tas pa latviski nemaz nevarēja izteikt un brīžiem pat sāka valodu lauzīt. Protams, ka vecākie biedri viņam to tā nepielaida, un daudz tas par saviem «also» un «aber» tika āzēts. Par atgādinājumu, ka tas ir tautietis un tam tādam būs palikt, tie bija tam devuši vārdu «Līgo» un tikai tā vien viņu sauca.</p>
                 <p>Pēterim jau nu gan ļoti patika Kļaviņš savas atklātās un vienkāršās dabas dēļ. Viņš nemēģināja izlikties, kas ir, tas ir, latviešu cilvēks ir un paliek! Nebūtu viņam studentu mundieriņa mugurā un viņa rokas tik mīkstas un labi koptas, tad grūti pateikt būtu, vai tas students vai lielais puisis, kas pelna pusotra simts rubļu gadā, bet kurš arvien lūkojas, kur ir bara gals. Iesāc tu ar viņu runāt, viņš zin visu! Gudrs cilvēks ... pie tam pats diezgan piedzīvojis un sutu cietis.</p>
                 <p>Viņš nebija nekāds uzdzīvotājs, bet tādos svinīgos brīžos tas labprāt cienīja labu konjaku un labu cigāru. Tad viņš sāka par sevi stāstīt, un tad viņa pašapziņa auga, pie kam tas runājot vienu otru vārdu izgrūda daiļskanīgi caur nāsīm. «Latviešu, studentam,» viņš sacīja, «vajag saņemt visus spēkus, tikai tad viņš kur var tikt! Mūsu tauta ir nabaga, mūsu vecāki mazturīgi, no mājām mēs nekāda pabalsta nevaram dabūt. Taisni otrādi, dažam labam no mums jāpabalsta mājās tēvs un māte vai atkal kāds brālis un māsa! Bet mums vajag strādāt, strādāt un strādāt! Te, Pēterburgā, var ... Te var dabūt stundas un it labi nopelnīt... Protams, lekcijas arī nevar nokavēt ... tās vajag apmeklēt tikuši. Kas vienā semestrī aplikts, to vajag izņemt cauri ... nelīdz nekas ... Iedzert pa reizai arī vajag ... nevaram dzīvot kā lūši. Jā, — latviešu studentam vajag panest visu, viņam vajag iespēt visu... darbu un dzīras ... tas nevar atteikties ... vajag dzīvot —» uz viņa vaiga varēja lasīt pašapzinīgu «tā kā es» ... «Un priekš tautas viņam vajag strādāt, priekš savas tautas!»</p>
                 <p>«Krāt senču gara mantas,» Varaidošu Zanders piebilda, «izpētīt savas tautas mitoloģiju, vecās parašas ...»</p>
                 <p>«Itin pareizi, zēn!» Kļaviņš turpināja. «Strādāt arī pie sabiedriskās dzīves attīstīšanās ... pie latviešu kultūras uzplaukšanas ... Vai zināt, kādu milzīgu, nemirstīgu darbu mūsu tautieši tur Rīgā pastrādājuši? Viņi nodibinājuši mums tautisku biedrību ... kultūras centru ...» Un liela asara noritēja pār viņa vaigiem. «Tam būs pulcēt it visus tautiešus ap sevi ... Pēterburgā mēs, latvieši, kā tauta nekad nekādu svaru neiegūsim, arī citās Krievijas pilsētās ne ... savu maizi tur</p>
                 <pb/>
                 <p>ēdīsim, tas ir viss! Bet mūsu dzimtene, Latvija, mūsu Rīga, tā reiz būs latviešu Rīga. Un, kad mēs reiz būsim tūkstots studierētu latviešu vīru, kad mēs būsim desmit tūkstots ... tad Latvija būs liela ... būs ziedu laiki ... trarī—tra—rī! ...»</p>
                 <p>Ar katru jaunu špukteru viņa sajūsma auga un rāva arī citus līdzi. Pēterim acis spulgoja vien! Te bija cilvēks, kas izteica skaidri to, kas neskaidri bija slēpies viņa krūtīs. Līdz šim viņi centās tikai pēc tā, lai latvieši Rīgā tiktu ciesti. Bet te uzreiz kas vairāk — — Rīgai reiz būs būt latviešu Rīgai... Nē, uz to var iespert vienu ...</p>
                 <p>«Rīga ir mūsu kultūras pamats!» Kļaviņš turpināja. «Krievijas pilsētās, kur būsim dzīvojuši, laiks drīzi vien noslaucīs mūsu pēdas ... bet Rīgā, tur paliks mūsu tradicijas. Kad es, piemēram, aizgāju uz Tērbatu! Ne vēsts tur vairs nebija, ka tādi Valdemāra studentu pulciņi tur reizi bijuši, ne zīmes no tiem! Un tad, kad dzirdēju, ka jūs tur Rīgā esat nodibinājuši biedrību un ceļat māju, tad, vai jūs varat iedomāties, ko es tad viens svešumā jutu! Nē, es domāju, mums taču Tērbatā te vajag būt arī latviešu studentiem. Vai, katrs par sevi dzīvodams, kā kurmis savā alā ieracies, mēs šo gadījumu palaidīsim garām klusuciezdami? Gāju un meklēju. Biedri, es sacīju, vai jūs zināt, kas tagad Rīgā notiek? Aizsūtīsim saviem tautiešiem uz Rīgu apsveikšanas telegramu ... arī mēs, Tērbatas latviešu studenti, saprotam šī notikuma lielo nozīmi ... Visi tik līgsmi uztraukti, sajūsmināti: «jā, jā, nosūtīsim apsveikšanas telegramu!» «Arī mans Līgo,» tas radīja ar roku uz Grosvaldu, — «tik aizkustināts, tik līgsmis — — ka latvieši jau tiktāl tikuši, to šis nevarējis iedomāties, — bet telegramu līdzi neparaksta, darī, ko zini, bet neparaksta ...»</p>
                 <p>Viņš šos vārdus izsacīja aizskartā tonī, it kā pārmezdams. Līgo piesarka līdz ausīm. Bet viņā slēpjas jau nākošais advokats. Uzšāvies kājās, tas mēģināja sevi attaisnot. «Aber es tok nevarēju zināt! ... Kāds gala iznākums tur ir ... vai tādu biedrību vēl pavisam atļauj — —»</p>
                 <p>«Jā, jā, es zinu,» Kļaviņš viņu pārtrauca. «Pēc vācu kungu ieskata tādas biedrības latviešiem nav vajadzīgs ... un viņi gandrīz dabū zināt, ka arī tu tur esi klāt! Dažu labu reizi, no rīta pacēlies, mīļo zēn, tu nezini pats, kas tu īsti esi, latvietis vai vācietis ...»</p>
                 <p>«Aber, onkul, kad es neviena no viņiem nepazinu!» viņš vēl jo dedzīgāki sāka sevi aizstāvēties. «Man taču vajag zināt, ar ko man darīšana — —»</p>
                 <p>«Ar latviešiem, manu mīļo zēn! Par tautieti tev tā kā tā jāpaliek, no tam tu vaļā netiksi ...»</p>
                 <p>«Es varu arī būt latvietis! Abar man vajag zināt, kas tie par elementiem? Kādu labumu tā biedrība var man dot?»</p>
                 <p>«Kas var zināt, Līgo!» onkuls viņu pārtrauca. «Kas var zināt, kam par labu tāda biedrība? Varbūt reizi nometīsies Rīgā, dzīvosi tur un būsi šīs biedrības priekšnieks. Tad varēsi arī apsvērt, cik viņa par labu vai ļaunu.»</p>
                 <p>Šinīs vārdos jau skaidri skanēja cauri ironija. Līgo sacirties vēl jo stūrgalvīgāki palika pie sava. «Bet kā es varu zināt, kāda mums harmonija?! Aber tu gribi, lai es rīkojos pret saviem ieskatiem?! Cilvēkam tak vajag likt svaru arī uz satiksmes formām.»</p>
                 <p>«Nenoliedzami,» onkuls turpināja, «glīta forma ir laba lieta! Katru rītu vajag izpucēt aiz nagiem aizkrājušos melnumus. Jā, jā, Līgo, kad dienās būsi nometies Rīgā, mēs tevi ievēlēsim par Latviešu biedrības priekšnieku. Tad varēsi sēdēt ar gubernatoriem, reprezentēt tautu, reprezentēt biedrību. Uz to, man šķiet, tev ir dāvanas.»</p>
                 <pb/>
                 <p>Varadoišu Zanderis saprazdams smīnēja, it kā par Līgo skādi priecādamies. Bet pēdējais to neizrādīja, izlikās tā, it kā viņam būtu palikuse taisnība. «Na, also, tad taču tu atzīsti, ka cilvēkam vajag uzstāšanās ... also, vajag prast sevi reprezentēt ...»</p>
                 <p>«Tā ir laba lieta!» Kļaviņš atteica. «Bet es tādēļ nenoliedzu arī iekšējo kodolu, cilvēka saturu, sirds pukstienus un mīlestību uz tautu! Ja tautai iet grūti, tad mums, cik vien iespējams, jāiet tai palīgā. Kādēļ mūsu tautieši ir še, Pēterburgā? Vācu lielkungi ne vien senatnē ņēmuši tautai tiesību, viņi arī nākotnē tai negrib tās dot. Tautas tiesības ir apdraudētas. Arī biedrība atronas kritiskā stāvoklī, kā man tautietis —» viņš rādīja uz Pētera, — «saka. Katru acumirkli viņai draudot slēgšana. Un tādēļ tev, mīļais Līgo» — viņš to sacīja ar neatlaidīgu nopietnību, — «jāiet viņiem līdzi pie ministra. Tev jāpalīdz aizstāvēt tautas lieta.»</p>
                 <p>Līgo uzreiz it kā satrūkās un palika maziņš. «Es tomēr — onkul — abar, kā tas ir » viņš stomījās. «Lai labāk iet Aleksanders ... viņš krieviski runā labāk par mani ...»</p>
                 <p>«Jā, es to var ... onkul, laid man to izdarīt!» Varaidošu Zanders smaidīdams pilnu krūti iesaucās. «Es neliekas atbaidīties — —»</p>
                 <p>«Neliekos, tev jāsaka,» Kļaviņš izlaboja.</p>
                 <p>«Neliekos atbaidīties,» jauneklis atkārtoja un, gribēdams pierādīt savu valodas prašanu, vēl piebilda sekošu frāzi: «Ja es to darītu, man būtu aiz kaunuma jānosarkst!»</p>
                 <p>«Aiz kauna, Varaidot!» Kļaviņš koriģēja. «Labs zēns tas Varaidošu Zanderis,» viņš pagriezās pret Pēteri, «mācās čakli Bīlenšteinu un ir starp mums labākais latviešu valodnieks teorētiķis. Tikai praksē viņam bieži vien tie vārdi pārķeras. Nu nekas, tu, zēn, man šķiet, būsi reiz labākais latviešu gramatiķis un orators . ..»</p>
                 <p>«Vienlīdz daudz!» Varaidošu Zanderis, kas nebija tik jūtīgs pret šo uzslavu, smiedamies attrauca. «Bet atļauji man, ka es izvedu mūsu tautiešu lietu . ..»</p>
                 <p>«Jā jau, zinu, ka esi malacis,» Kļaviņš attrauca, «bet šoreiz, puiki, jūs abi paliksiet mājās! Aiz stratēģiskiem iemesliem. Jo, kad jau tik zaļi zēni kā jūs tur sāktu pa pulku maisīties, tad valdībai būtu jādomā, ka visa tā adrese tikai tāds joks vien! Tā ir mūs', veco, lieta! Mums taču vēl divi tautieši, kas te līdzi runā, ģimnāzijas skolotāji Struņķis un Remiķis. Jūs, jaunie, ja atliek laiks, izrādiet tautiešiem Pēterburgas pieminekļus un ievērojamās vietas, mēs viņus izvadāsim pa visām iestādēm, kur vien vajadzīgs ... Jūs abi apmeklējiet tikai savas lekcijas un sniedziet savas stundas. Bet vienu gan, Aleksander! Tu varī gan sagatavot «Golosam» kādu rakstiņu par Baltijas agrarjautājumu. Ko Andrejs Aleksandrovičs tev atbildēja?»</p>
                 <p>«Teica, ka labprāt visu ievēros,» Varaidošu Zanderis attrauca. «Bet arī Michails Ņikiforovičs ļoti interesējoties par Baltijas būšanām un vēloties, lai viņam ko aizsūta uz Maskavu ...»</p>
                 <p>«Var arī! Sataisiet, zēni ...»</p>
                 <p>Andrejs Aleksandrovičs Krajevskis bija «Golosa», toreiz lielākā un visvairāk lasītā krievu laikraksta, redaktors-izdevējs. Viņš bija, tā sakot, dzimis avīžnieks, jau no jaunekļa gadiem nodarbojies ar šo arodu. No sākuma viņš nomāja zinātņu akadēmijai piederīgās «Петербургския ведомоси»  Kad tās pēdīgi viņam vairs neiznomāja, bet V. F. Koršam, tas 1862. gadā dibināja pats savu avīzi «Голос». Visā savā pastāvēšanas laikā šis laikraksts stāvēja krievu avīžniecības priekšgalā, bija gan stipri šovinistisks, bet arvien vēl kreisākā lapa un toreizējās krievu inteliģences domu izteicēja. Vēlāk, Aleksandra III valdības laikā, «Golosu»</p>
                 <pb/>
                 <p>slēdza un pie šī gadījuma noliedza latviešu presei kaut ko rakstīt par Baltijas agrarapstākļiem.</p>
                 <p>Michails Ņikiforovičs bija pazīstamais Katkovs, avīzes «Московския ведомоси» redaktors.</p>
                 <p>Atnāca vēl kāds tautietis, minētais ģimnāzijas skolotājs Struņķis. Viņš bija Gailīša viežu, tumšu bārdu. Ar Vītolu tas labi pazinās, jo bija no tās pašas puses, matīšnieks, bija par latviešu adreses nodomiem dzirdējis, un tādēļ viņiem šī lieta nebija sveša. «Ir labi,» viņš sacīja, «ka inteliģentā krievu sabiedrība ņēmuse tik noteiktu stāvokli pret vāciešiem. Viņa atzīst, ka Krievija izdarījuse kļūdu, ļaudama Vācijai sakaut Franciju. Vācu pārmērības nu tagad būs jāizbauda arī citām tautībām. Tādēļ tad krievu sabiedrības naids pārgājis arī uz Baltijas vāciešiem, un tas ir labi!»</p>
                 <p>Varaidošu Zanderis, kurš arvien labprāt mīlēja politizēt, arī tagad nepalaida garām izdevību. «Francijas agrākā izturēšanās,» viņš sacīja, «ir bijusi tāda, ka Krievija tai nevarēja būt draudzīga. Baltijas vācieši paši par sevi diezgan grēkojuši, tā kā tiem nemaz nav jācieš par Vācijas vāciešu grēkiem ...»</p>
                 <p>«Jā, jā, zēn,» Struņķis attrauca, «bet bez šī izdevīgā gadījuma krievu sabiedrība tik aplam nebūtu nākuse uz viņu grēkiem ...»</p>
                 <p>«Nestrīdēsimies tik daudz par teorijām,» Kļaviņš viņus pārtrauca. «Mums tagad priekšā praktiskas lietas. Mēs visi esam uzticami Krievijas pavalstnieki, un mūsu tautieši ir atbraukuši nolikt pie troņa pakāpēm mūsu tautas vēlēšanos un pateicību ... Kā viņi tur tiks, kas viņiem ceļu uz turieni izgādās? Redziet, no tam viss atkarājas. Viņi Pēterburgā sveši un nekā nezin ... ik uz soļa tiem vajag vadoņa un paskaidrotāja ... Viņiem palīdzēt, ka tie savu pienākumu var izvest galā, tas tagad ir mūsu goda pienākums ...»</p>
                 <p>«Pilnīgi manas domas, onkul!» Gailīts viņam piebalsoja. «Jo pie kā gan cita tie lai griežas. Es esmu ar mieru mest visus citus darbus pie malas un savu dienu pēc kārtas priekš viņiem dežurēt ...»</p>
                 <p>«Labi, es arī uz miera!» Struņķis sacīja. «Apņemos pēc kārtas dežurēt savu dienu.»</p>
                 <p>Ar mieru bija arī visi citi.</p>
                 <p>«Tātad pieņemts!» Kļaviņš apstiprināja. «Mēs, vecie, iesim līdzi pie tiesu iestādēm, zēni lai viņiem izrāda Pēterburgu un ar to iepazīstina. Bet par visām lietām mums vajag uzstādīt noteiktu plānu. Kā to lietu iesākt? Tāda adrese un delegācija ir tomēr oficiāla padarīšana, un tai jādod likumisks pamats. Vajag zināt, kur griezties, lai lietai būtu panākumi. Ko tu domā, Tress?»</p>
                 <p>«Pareizi un likumiski būtu,» uzrunātais atbildēja, «ja delegācija grieztos pirms pie Baltijas ģenerālgubernatora, kņaza Bagrationa. Viņš uzturas tagad Pēterburgā un apmeties Eiropas viesnīcā. Viņam varētu lūgt, lai tas lietu ceļ priekšā viņa majestātei kungam un ķeizaram ...»</p>
                 <p>«Pilnīgi manas domas!» Kļaviņš piekrita. «Viņš šādam goda pienākumam nemaz nevar pretoties. Vai viņam šinī gadījumā neuzsmaida laime, ka tas var tuvoties troņa pakāpēm un sacīt: augstais kungs un ķeizar! Tie zemes ļaudis, kurus es pārvaldu, ir nākuši, lai noliktu pie jūsu majestātes kājām savas dziļākās pateicības un padevības jūtas! Es lūdzu viņus uzklausīt, augstais kungs un ķeizar » - - Un atkal liela asara noritēja pa viņa vaigu ...</p>
                 <p>«Bet ja nu ģenerālgubernators tomēr atsakās?!» Gailīts iebilda. «Mums jābūt gataviem uz visu ...»</p>
                 <p>«Tad mums ir iemesls un pamats griezties pie citam iestādēm,» Kļaviņš iesaucās. </p>
                 <pb/>
                 <p>«Bet kur ir adrese? Vai tā ir tādā stāvoklī, ka to var augstai valdīšanai rokās dot?»</p>
                 <p>Vītols steidzās to parādīt ... «Te ir ar visiem parakstiem ... liekas, ka būs pareizi ... Tikai to gribam likt vēl glīti iesiet. Rīgā aiz viegli saprotamiem iemesliem to nevarēja izdarīt ...»</p>
                 <p>Kļaviņš skatīja vēl reizi cauri tekstu. «Nu tad zēni jūs aizvedīs pie tā labākā Pēterburgas grāmatu sējēja ... Līgo, Varaidot, tā tagad jūsu darīšana!»</p>
                 <p>Viņš atdeva atpakaļ papīrus. «Labi!» zēni jau tūdaļ ķēra pēc cepurēm.</p>
                 <p>«Nē, nē, pa vienam!» onkuls aizrādīja. «Pēterburgu mēs katrs viens pazīstam ļoti labi, tā ka divu vadoņu uz reizi nav vajadzīgs. Mums ar laiku jārīkojas ekonomiski ... tā ka, izpildīdami savu goda pienākumu, neaizkavējam par daudz savu darbu. Pirms lai iet Varaidots savu kārtu ... pēc tam varēs iet Līgo ... Pagaid, pagaid, puiš, kamēr tautieši ies ... Neesi tik nepacietīgs ...»</p>
                 <p>Varaidots, proti, nemaz vairs nebija noturams.</p>
                 <p>«Es domāju, ka arī presei jāliek strādāt,» Gailīts ieminējās. «Tai vajaga zemi sagatavot un ieinteresēt krievu sabiedrību ...»</p>
                 <p>«Itin pareizi!» Kļaviņš piekrita. «Jo vairāk Pēterburga par mums runās, jo lielāki būs mūsu panākumi. Iztrāpās jau arī itin brangi, ka mums ir jau iesūtīts «Golosā» kāds raksts par Baltijas agrarapstākļiem ... Varaidot, tu pieej vēl katrā ziņā šodien pie Andreja Aleksandroviča un saki, ka mums ļoti attiecas no tam, lai raksts parādītos šinīs dienās ...»</p>
                 <p>«Labi, onkul! Izdarīšu! ...»</p>
                 <p>Bija nu arī laiks šķirties un katram iet pie sava pienākuma. Bet pirms vēl norunāja, ka ik vakarus pēc beigtiem dienas darbiem sapulcēsies un padzīvos kā īsti tautieši. Zinās tad arvien, kā lieta stāv, un redzēs, kas darāms. Pēc tam tad katrs devās uz savu malu ...</p>
                 <p>Šodien Pēterim ar savu draugu bija Varaidošu Zanderis par čičeronu. Viņš tos pirms noveda pie galma grāmatsējēja, kas apņēmās to darbu triju dienu laikā pagatavot un tik glītu, cik vien iespējams. Izmaksāšot tas astoņpadsmit rubļu sidrabā. Aizveda viņus arī uz «Golosa» redakciju. Andrejs Aleksandrovičs, lai gan bija ļoti nevaļīgs, tomēr teicās ļoti priecīgs, viņus redzot, un spieda tiem tik sirsnīgi roku kā saviem draugiem. «Raksts par Baltijas savādiem apstākļiem,» viņš sacīja, «tiks vēl nodrukāts šodien.» Saprast mūsu delegāti saprata visu, ko viņš teica, tikai nemācēja atbildēt. Vārds tādēļ atlika Varaidošu Zanderim. Tas redaktoram stāstīja pilnu galvu par latviešiem, un tas nevaļīgs, skatīdamies cauri savas korektūras, pamāja tikai ar galvu: «Да, да, ладно,ладно!!» Un, kad tie atvadījās, tad vēl sirsnīgi smējās un spieda viņiem roku ... «Кланяюс мое почтенiе...»</p>
                 <p>Pēc tam students delegātus vadāja apkārt pa Pēterburgu un izrādīja tiem ievērojamākās vietas: Ņevska prospektu, Ziemas pili, lielo riņķveidīgo ģenerālštāba ēku tai pretim ar lielo arku, kas izveda uz Morskaju, ermitažu, admiralitāti, Izaku, senātu un vēl citas svarīgas vietas. Pēteris staigāja kā pa kādu pasaku valsti: platas ielas, augsti nami, plaši laukumi, lielas stabu rindas un grandiozi pakāpeņi — — cik apspiesta un nabadzīga pret to viņa citkārt apbrīnotā Rīga. Tur viss saspiests un šaurs, bet še kāds plašums!</p>
                 <p>« Kur tas viss te varējis rasties!» tas pie sevis nodomāja. «Vēsturē taču rakstīts, ka te bijis kails purvs. Un kādēļ te taisni cēlās Krievijas varenā pilsēta un ne citur?!»</p>
                 <p>Uz reizi viņam pārvēlās pār lūpām skaļš «ā!» Kā sastindzis viņš uzlūko</p>
                 <pb/>
                 <p>vara jātnieku tur augšā uz stāvās klints. Nesedlota zirga mugurā, liesmojošām acīm tas drāžas uz priekšu, un čūska samīta lokās zem viņa zirga pakaviem ...</p>
                 <p>Viņi sasnieguši Pētera Lielā pieminekli, kuram neviens nevar paiet garām bez estētiska pacildinājuma. «Petro Primo, Catharīna Secunda», tur stāvēja iecirsts akmenī (Pēterim Pirmajam Katrina Otrā).</p>
                 <p>Viņš, šis varenais, kas tur sēž zirga mugurā, tas šo brīnumu cēlis. Nelokāmu gribu, neatlaidīgi sekodams mērķim uz Krievijas spēku un varenību. Ne ar uguni un zobenu viņš to panācis, bet ar kultūras ģēniju, ne samīdams, bet uzceldams! Nav neviena viņam līdzīga, ne Napoleons, ne Aleksanders, ne arī kāds cits pasaules iekarotājs ... Tie tikai postījuši ... par viņiem stāsta tikai apputējušas grāmatas, bet ne nemirstīgi, mūžam paliekami kultūras darbi. Nav bijis viņam līdzīgu ne priekš, ne pēc ...</p>
                 <p>Un Pēterim Mazajam sirds straujā priekā pukst ... viņš gribēja kliegt un gavilēt. «Pētera Lielā varoņa darbs!» Lepni viņš skatās visapkārt, še kopā saņemta un nostādīta Krievijas varenība. Purvs pats par sevi neko nedod un neko nav vērts. Pēteris Lielais lika šai pilsētai pamatu, un tādēļ viņa vārds dzīvo mūžīgi līdz ar šo pilsētu. Un divkārt viņš tagad ir lepns par to, ka arī viņš ir Krievijas pavalstnieks.</p>
                 <p>Varaidošu Zanderis tiem dod daudz un dažādus paskaidrojumus, bet viņš tos tikai pa ausu galam dzird. Vēlreiz un vēlreiz tas noskatās atpakaļ uz pieminekļa, tad, citiem sekodams, iet atpakaļ uz savu korteli Vozņesenskas prospektā. Jaunais vadonis iepazīstināja viņus vēl ar visu, kas tiem varbūt vēl varēja izlikties nesaprotams ... arī savstarpējās attiecības studentu pulciņā.</p>
                 <p>«Onkuls Ģedauts,» viņš liecināja, «ļoti rūpējas par mums visiem. Bet viņš grib, lai mēs to arī atzīstam . ..»</p>
                 <p>Tad viņi atvadījās.</p>
                 <p>Pēc kādām dienām trim lieta bija tiktāl sagatavota, ka viņi varēja doties pie Baltijas ģenerālgubernatora un izlūgties audienci. Noteiktā laikā Struņķis ieradās Vozņesenskas prospektā un paņēma delegātus līdzi. Viņi devās uz Eiropas viesnīcu, kura atradās starp Michaiļa pili un Ņevska prospektu un viena pate aizņēma gandrīz visu šķērsielu. Saģērbušies atkal savos oficielos delegātu mundieros, pelēkos kamzoļos un biezās šallēs, tie stāvēja atkal pie vienas no milzu viesnīcas ieejām, kur viņiem stājās ceļā tresotie durvju sargi ...</p>
                 <p>Ko viņi meklējot? Ar viņa gaišību kņazu Bagrationu gribot runāt ... «Nav mums tāda atļauja dota viņam priekšā laist.»</p>
                 <p>Bet Struņķis, kam krievu valoda tikpat kā tecēt tecēja, stājās priekšā un viņiem visu izskaidroja ... «Tie ir latviešu delegāti, tās zemes bajāri, kuru viņa ekselence pārvalda. Viņi tikai tērpušies savas zemes nacionalkostimos ... Viņiem ir lielas runāšanas ar viņa ekselenci par to, kā būs turpmāk ar to zemes valdīšanu ...»</p>
                 <p>Sulaiņi tagad uz viņiem sāka raudzīties ar pavisam citām acīm. Tātad tie svešas zemes barīņi, tāpat kā kaukāzieši un kalnu kņazi. Un, kad vēl Pēteris ar Vītolu tiem iespieda pa čaukstošam papīra rubļam saujā, tad tie jo zemu pret viņiem paklanījās un sauca tos par augstdzimtībām. «Ko jūs domājat, Ivan Daņilovič, vajadzēs ziņot viņa ekselencei?» viens no tiem jautāja otram. «Так точно, Осип Степанович,» otrs viņam piebalsoja.</p>
                 <pb/>
                 <p>«Paziņojiet viņa ekselencei, ka ir ieradusēs latviešu delegācija, proti, delegācija no tās zemes, kuru viņš pārvalda,» Struņķis tos pamācīja. «Prasiet tikai, vai viņš tos vēlas priekšā saukt ... Tad jau lieta tūdaļ izšķirsies ...»</p>
                 <p>«Слушаюсь,барин,» sulainis pret viņu palocījās un uzsteidzās pa trepēm uz augšu...</p>
                 <p>Pagāja labs brīdis, kamēr viņš visas tās formalitātes izpildīja, un beidzot līdzi viņam nonāca viņa ekselences kambarsulainis. Paklanījies pret delegāciju, tas māja: «Его светлость просит...»</p>
                 <p>Viņi visi devās tā vadībā pa trepēm uz augšu, otrā un tad trešā stāvā. Lai gan grīdas bija izklātas smagiem segiem, tomēr laucenieki spēra tik smagus soļus, ka dimdēja vien. Kā zibens pa visu viesnīcu bija izplatījusēs vēsts, ka sabraukuši latviešu bajāri, un visi ziņkārīgie, tiklab no viesnīcas personāla, kā arī viesu pulka, nostājās kaut kur kādā izdevīgā vietā, lai labi varētu šos brīnuma zvērus apskatīt.</p>
                 <p>Viņiem tādēļ bija jāiet garām veselām ļaužu rindām, līdz beidzot tika ielaisti ģenerālgubernatora uzgaidāmā istabā.</p>
                 <p>Pēterim sirds pukstēja vien, bet viņš turējās. Viņam mazliet modās apziņa krūtīs, kas viņi par vīriem, jo pate gaišība tos liek lūgt. Bet tas viss caur Struņķi. Nebūtu viņš te viņiem līdzi, tos varbūt te stumdītu tāpat kā viņu vakaru pie «Staraja Rīgas». Tagad turpretim viss gāja kā smērēts. Tiem tikai drusciņ jāuzgaidot ...</p>
                 <p>Bez viņiem bija ieradušies vēl daži lūdzēji, kuri klusu un svinīgi sēdēja savos krēslos un gaidīja. Tad iestājās vispār svinīgs klusums. Pēterim atlika mazliet laika apskatīt savu apkārtni. Viņš gan jau arī bija pasaulē ko redzējis, bet tik lielu greznību kā te vēl gan nekur nebija sastapis. Zīds, samts un zelts laistījās vien! Spoguļi tādi, ka varī sevi apskatīt ar visām kājām, tiem līdzās lielas bildes kā dzīvas, pie griestiem žuburaini kroņa lukturi, un pat grīda izklāta ar bieziem, samtveidīgiem paklājiem. Tur cilvēkam, jāteic, pavisam bail sēsties piedāvātos smagi polstētos krēslos, un laucenieki delegāti arī patiešām jutās pavisam neomulīgi ...</p>
                 <p>Pēdīgi aiz durvīm soļi, it kā kad tuvotos lielāks cilvēku pulks ... Piepeši sulainis atver platās divspārnu durvis un uzsauc: «lūdzu piecelties!» Visi arī kā sveces kājās. Ģenerālgubernators, neliels vīriņš, bet greznā ģenerāļa mundierā, savu adjutantu un kambarkungu pavadībā, viņus cieti uzlūkodams, tiem tuvojās:</p>
                 <p>«Jūs tā latviešu delegācija? Ko jūs no manis vēlaties? ...»</p>
                 <p>Viņš to saka diezgan paklusā balsī, pa krieviski, vārdus izbērdams diezgan ātri, tā ka viņi to nebūtu sapratuši arī tad, ja tas būtu runājis pa latviski. Viņi tikai palokās, kā katris māk, un Vītols pasniedz viņam glīti iesieto adresi ...</p>
                 <p>Ģenerālgubernators tajā ieskatās, mazliet kā uztraukts iepleš acis, ieskatās vēl reizi un noliek adresi uz galda.</p>
                 <p>«Kas ir jūsu vēlēšanās?!» viņš beidzot paceļ galvu.</p>
                 <p>Visi it kā nobaidījušies, tikai Struņķis vien nezaudē apķērību. «Man ir tas gods, augstā ekselence,» viņš stājas priekšā, «stādīt jums priekšā latviešu tautas delegātus, kuri grib nolikt pie troņa pakāpes savas tautas vēlēšanos. Latvieši vairs negrib palikt vācu muižniecības aizgādniecībā, bet grib tās pašas reformas un tiesu kārtību, kāda ir pārējā valstī... Adresi parakstījuši vairāk nekā 50.000 cilvēki ...»</p>
                 <p>«Jā, jā, bet kas viņi ir?!» ģenerālgubernators uztraukts sāka skrullēt savas ūsiņas. Varēja redzēt, ka viņam šī lieta nepatīk ...</p>
                 <p>Struņķis nelikās traucēties un nosauca tos visus pēc vārdiem ... «Te, jūsu</p>
                 <pb/>
                 <p>augstā ekselence, ir Kaugaru pagasta vecākais Kārlis Vītols ... te Kārlis Golvers, Bike, Zvirgzdiņš, Brastiņš -»</p>
                 <p>«Bet jūs? Kas jūs?» ģenerālgubernators nepacietīgi ieminējās.</p>
                 <p>Struņķis minēja savu vārdu ... «Ģimnāzijas skolotājs — —»</p>
                 <p>«Baltijā?»</p>
                 <p>«Nē, tepat Pēterburgā, jūsu augstā ekselence ...»</p>
                 <p>«Tātad jūs nemaz pie delegācijas neesat piederīgs, bet tikai labprātīgi uzņēmušies viņas reprezentāciju,» ģenerālgubernators kodīgi piebilda. «Kāda jums loma šinī lietā, lūdzu man paskaidrot?! Tie kungi taču jūs nebūs izraudzījušies par savu aizbildni, man šķiet ...»</p>
                 <p>Struņķis, kas, cilvēks, nekāda grēka neapzinājās, palika tikpat kā uz mutes sists. Ģenerālgubernators atkal apskatīja adreses iesniedzēju parakstus.</p>
                 <p>«Vītola kungs,» viņš griezās pie pēdējā, «ja es pareizi saprotu, tad taču jūs runājat delegācijas vārdā un ne Struņķa kungs ... Es tāda vārda še neredzu ...»</p>
                 <p>Vītols sabijies stomījās un cik varēdams lauzīja pa krieviski, lai dotu saprast, ka Struņķa kungs viņiem izpalīdz ar savu valodas prašanu un nācis līdzi par tulku ...</p>
                 <p>«Ak tā!» kņazs Bagrations pietvīcis piebilda. «Mēs neesam spiesti viņa laipnību izlietot, man pašam ir tulki! Un bez tam, Vītola kungs, nebūšu maldījies, pieņemdams, ka jūs runājat arī pa vāciski?» tas piepeši uzsāka šinī valodā ... «Mēs varēsim personīgi sarunāties ... Pat, ja visi striķi trūkst, tad te mans kambarkungs Šilinskis saprot latviski ... mēs pilnīgi varēsim izrunāties jūsu zemes valodā ... Tātad, Struņķa kungs, jūs mums nepieciešami neesat vajadzīgi! ... Ja jūs būtu tik laipni, tad mēs lūgtum mūs atstāt, lai mēs varam izdarīt savas darīšanas ...»</p>
                 <p>Struņķis sarka un bāla, bet viņam nekas cits neatlika kā mēmi atvainoties un aiziet. Bet nebūt viņš nejutās sadragāts, bet aizgāja ar lepni paceltu galvu.</p>
                 <p>Ģenerālgubernators pārskata vēl reizi adresi un liekas nu būt par lietu informēts. «Jūsu rakstu izlasījis, varu jums paziņot sekošo,» tas griežas tagad pie Vītola vāciski. «Kas attiecas uz jūsu adreses pirmo pusi, pateicības izsacīšanu par Melnjūras neitralizācijas atcelšanu, tad es tam pilnīgi piekrītu un katrā ziņā to gribu nodot tālāk viņa ķeizara majestātei. Turpretim, kas attiecas uz jūsu adreses otro pusi, nu, vai zināt, to, kas tur sarakstīts, to es nekādi nevaru augsti tai pašai priekšā celt ... Tas neiet! ...»</p>
                 <p>Delegātiem noiet švīks pār kauliem. No viņu iztrūcinātām sejām var lasīt tik daudz kā: «kādēļ tad ne?! ...»</p>
                 <p>«Bez tam, — jūs esat uz ļoti nepareiza ceļa,» Bagrations aizskartu smaidu turpina. «Vai jūs esat pārdomājuši, ko jūs lūdzat? ... Jūs prasāt to pašu, kas Iekškrievijā, kura par Baltiju stāv uz daudz zemāka līmeņa. Es pats tagad strādāju līdzi Rītjūras guberņu komisijā, kas izstrādā Baltijai pavisam sevišķu tiesu un administrācijas kārtību. Baltija pie tam domāta kā gluži atsevišķa un patstāvīga valsts daļa, tāpat kā Somija, un jūs nākat un lūdzat ko gluži pretēju ... Ar citiem vārdiem, jūs tagad lūdzat, lai jums atņem to, kas jums ir vairāk nekā pārējai Krievijai ...»</p>
                 <p>Šiem vārdiem sekoja dziļš un neomulīgs klusums. Laucenieki, kuri nesaprata vāciski, gan klausījās nopietni, bet izturējās mierīgi. Bet Pēteris ar Vītolu, tie nevarēja savā ādā rimt. Gribēja ko teikt, bet rīkle žņaudzās cieti</p>
                 <p>Beidzot Vītols saņem dūšu. «Bet mēs negribam vairāk kā to, kas pārējā Krievijā!» atskan viņa sažņaugtā un saspiestā balss — nevar izprast, vai šinīs vārdos</p>
                 <pb/>
                 <p>izskanēja izbīls vai apspiestas dusmas, vai lepna pacelšanās pār ģenerālgubernatoru ... «Mēs gribam tikai tās pašas tiesības, kas visiem citiem Krievijas pavalstniekiem ... Kas tad mums ir vairāk nekā pārējā Krievijā ...»</p>
                 <p>«Jums ir nolemta autonomija,» kņazs Bagrations iesaucās ... «vai saprotat: autonomija ... Pašiem savs landtāgs, savi pārvaldes orgāni ...»</p>
                 <p>Nu arī Pēteris nevarēja ilgāk ciest un iejaucās valodā. «Kas tad mums no visa tā būs par labumu! Muižnieki taču nolēmuši landtāgā neviena zemnieka nepielaist. Kā jūs, augstā ekselence, mums tā ko varat priekšā likt?! Vai tā būs Baltijas autonomija? Vācu muižnieku autonomija tā būs!»</p>
                 <p>Vienalga, lai arī viņu dzen projām tāpat kā Struņķi, bet viņam tas ir jāsaka.</p>
                 <p>Bet kā par brīnumu ģenerālgubernators nebūt par to neskaitās kā pirmīt, bet pats jutās trāpīts. Jo pārmetums, tas viņam jāatzīst, dibināts. «Šāds muižnieku lēmums nav pareizs, to arī es saku,» viņš it kā atvainodamies iebilst. «Es nezinu, kā viņi varēja taisīt tik negudru un nepolitisku lēmumu. Tas vēl var būt tas piedauzīšanās akmens, pār kuru visa Baltijas autonomija klūp. Bet man jau arī vēl tur kāds vārdiņš līdzi runājams!» tas piepeši dzīvāki iesaucās: «Apsolu jums, ka gribu gādāt par to, ka lai arī latviešu zemnieki tiek pielaisti landtāgā, bet jums tad man jāapsola, ka ņemsiet savu adresi atpakaļ un brauksiet tūdaļ uz mājām...»</p>
                 <p>Iestājās brīdi klusums, pēc kura Vītols iesaucās: «Nē, jūsu augstā ekselence! Mēs esam braukuši uz Pēterburgu, lai adresi nodotu, un atpakaļ viņu nevedīsim ...»</p>
                 <p>Viņš nesajūt vairs nospiestību un bailes, bet runā kā līdzīgs ar līdzīgu. Lietas kodols licis tiem piemirst, ka atronas ģenerālgubernatora priekšā un runā ar vienu ļoti augstu kungu ...</p>
                 <p>Kņazs atkal aizskarts skrullē savas ūsiņas un viņus savādi uzlūko. «Man jums jāaizrāda, ka jūs ejat nelikumīgu ceļu! Jums nav nekāda tiesība iesniegt zemes vārdā kādus prasījumus ... tā ir mana tiesība kā ģenerālgubernatoram ...»</p>
                 <p>«Tādēļ jau mēs arī griežamies pie jums, augstā ekselence,» Vītols attrauca. «Kas tad te ir noziedzīgs? Mēs jau tikai izsakām tronim savu padevību un lūgumu ... Nebiju zinājis, ka par to, ja lūdz, var tikt arī sodīts. Mums tikai atliek atkārtot savu lūgumu, lai jūsu augstā ekselence celtu mūsu lietu priekšā augstam kungam un ķeizaram ...»</p>
                 <p>«Nē, to es nevaru!» kņazs stingri noteica. «Ir gluži izslēgts, ka tas varētu notikt ...»</p>
                 <p>Iestājās atkal dziļš klusums ... «Nu, tad jau jārauga dabūt pietikšana pa citu ceļu,» Vītols beidzot pusbalsī iesāka. «Varbūt, ka izdosies, varbūt arī ne ... jāmēģina ... Mēs jau neesam nekādi augsti mācīti un neizprotam tā tos likumus ... bet tā pārliecība mums ir: par to, ko mēs lūdzam, mūs sodīt nevar . ..»</p>
                 <p>Ģenerālgubernators košļā savu virslūpu un pūlas izlikties mierīgs ... Skatiens, ko viņš Vītolam uzmeta, liecināja, ka viņš diezko dotu, ja zinātu, kas tā ir par autoritāti, kas slēpjas aiz šīs delegācijas muguras. «Prasiet tiem citiem delegācijas locekļiem, vai tie ar Vītola kungu ir vienis prātis!» tas pavēl savam kambarkungam.</p>
                 <p>Tas nu pa latviski atstāsta citiem pagasta vecākiem sarunu saturu un prasa, vai tad šie tāpat gribot kā Vītols ... Ja tie braucot atpakaļ uz mājām, tad ģenerālgubernators apņemoties izgādāt, ka latvieši arī līdzi spriedīšot landtāgā. «Nā, nā, atpakaļ gan nebrauksim,» tie atbild. «Mēs jau, lielskungs, tāpat kā Vītols! ... No savu lielkungu žēlastības mēs neko negribam, mēs gribam tikai to, ko mums ķeizars dod ... Un tādēļ mēs lūdzam, lai mūsu rakstu nodod augstam kungam un ķeizaram ...»</p>
                 <pb/>
                 <p>Kad kambarkungs to pārtulko atpakaļ kņazam Bagrationam, tas atbild īsi, savas ūsiņas skrullēdams, gan ļoti pieklājīgi, bet noteikti, gandrīz spītīgi: «Nē!... Tas pilnīgi izslēgts ...»</p>
                 <p>«Tādā gadījumā tad lūdzam mūsu adresi atpakaļ!» Vītols pēc brīža iebilst... «Varbūt, ka mums izdodas citādā ceļā ... mēs jau esam spiesti ...»</p>
                 <p>Ekselence kādu brīdi vēl it kā apjucis vilcinājās, tad paņēma adresi un iedeva to atpakaļ Vītolam.</p>
                 <p>Delegāti pēc tam zemu palocījās un tad aizgāja ... Atskanēja viņu smagie soļi.</p>
                 <p>Viesnīcas iemītnieku interese pret viņiem nebija vis mazinājusēs, bet vēl jo vairāk auguse. Koridoros un uz trepēm viņi sastapa daudz vairāk ļaužu nekā pirmīt, no kuriem gan citi izlikās tā, ka tie būtu te tikai nejauši, bet citi neliekuļoti un klaji izrādīja savu ziņkārību. «Истиные латышские бояре!» viens otram čukstēja ... «князья своего рода» (Īsti latviešu bajāri ... sava veida kņazi.)</p>
                 <p>« — Молодцы — против немцев стараются...» (Malači ... pret vāciešiem cīnās ...) Un sulaiņi it visi lokās pret viņiem līdz pat zemei ... Viņi atstāja Eiropas viesnīcu kā uzvarētāji un tomēr slēpa sirdī rūgtumu.</p>
                 <p>Apakšā jau Struņķis uz ielas gaidīja ... Ilgu laiku tie, ne vārda nesacīdami, gāja uz priekšu, kamēr viņš, degdams aiz ziņkārības, kāds bijis iznākums, ieminējās: «Nu?!»</p>
                 <p>«Izkritām cauri!» Pēteris rūgti iesmējās. «Ekselence mums ieteic ar savu adresi braukt atpakaļ uz mājām ...»</p>
                 <p>«Pēc tam, kur viņš izturējās tā pret mani, tas jau citādi nebija domājams,» Struņķis piebilda. «Man šķiet, tur klāt ir vācu pirksts ...»</p>
                 <p>«Bez šaubām!» arī Vītols piebalsoja. «Jo, kad tas runāja par Baltijas autonomiju un sevišķiem labumiem, tas domāja vienīgi vāciešus ...»</p>
                 <p>«Bet ko tagad lai iesākam?» arī citi delegāti bažīgi jautāja. «Vai tad patiešām tā, kā lielskungs teica: lai ņemam savu rakstu un braucam uz mājām? . ..»</p>
                 <p>«To tikai vien nē!» Pēteris spītīgi atcirta. «Mēs neļausimies, ka mūs atstumj no Krievijas! ... Mēs tagad pameklēsim citur.»</p>
                 <p>Tie bija tukši, neapdomāti draudi, jo viņam patiešām nebija nekas prātā, ko tie nu tagad varētu darīt ... Tomēr Struņķis viņam piebalsoja:</p>
                 <p>«Protams, ka nu mums ir iemeslis iet viņam garām un pameklēties citur ... Kur tagad tā īstā vieta, tas mums jāapspriež kopā ar saviem biedriem. Zināt to vajag mūsu jaunajiem juristiem ... Bet viena lieta ir, ko varam jau šodien darīt: presei vajag likt strādāt! ...»</p>
                 <p>«Vajag aiziet pie Andreja Aleksandroviča, lai viņš savā «Golosā» par šo ģenerālgubernatoru sataisa labu supliķi!» Pēteris kļuva arvien straujāks. «Tur jau sunim jāsmejas par tādu atbildi, ko viņš mums deva. «Jūs jau paši nezināt, ko jūs lūdzat: jums Baltijā tik labi un tik labi, kur nu Krievijā, tā jau pavisam uz zema kultūras līmeņa ...» Mēs zinām gan, brālīt, ko mēs lūdzam, krievu reformas lūdzam ... un dabūsim arī bez tevis! To jau akls ar roku var apraudzīt, ka tu no vāciešiem esi nopirkts ... Visu to vajag izrakstīt, lai tad krievu sabiedrība redz ...»</p>
                 <p>Daži no pagasta vecākiem bija ar Pēteri pilnīgi vienis prātis. Ģenerālgubernatoram nu vajadzētu sadot krietnus piparus.</p>
                 <p>Struņķis pasmaidīja. «Tā nu gluži nevar! Ja viņš tik atklāti nokritizēs administrācijas rīcību, tad otrā dienā viņa avīze būs cieti. Tas viņam jāizsaka vairāk «caur puķi» ... Tie, kas to lietu zin, tie sapratīs ... Būtu ļoti labi, ja viņš piedotu, </p>
                 <pb/>
                 <p>kur jūs Pēterburgā sastopami. Tad visi tie, kas par šo lietu interesējas, jūs var apmeklēt, un jūs tad varat izteikt it visu, ko avīze ne mūžam nevar rakstīt ... Galvenais, vajag griezt krievu sabiedrības uzmanību uz latviešu delegāciju ...»</p>
                 <p>Viņi izšķīrās. Delegāti devās atpakaļ uz Vozņesenskas prospektu savā māju vietā, un Struņķis solīja vēl pieiet «Golosa» redakcijā.</p>
                 <p>Vēl tanī pašā vakarā «Golosā» parādījās īss ziņojums, ka kāda delegācija — «6 latviešu cilvēki no Igaunijas ar vairāk nekā no septiņdesmit tūkstoš cilvēkiem parakstītu adresi griezušies pie valdības iestādēm. Ko viņi lūdz, tas vislabākais līdzeklis Igaunijas pārkrievošanai. Mērķis labs, bet viņš uzdūries uz pretestību. Delegāti caur to atronas grūtā stāvoklī. Viņi apmetušies kādā viesnīcā Vozņesenskas un Jekaterinhofskas stūrī...»</p>
                 <p>Šis ziņojums tika pārdrukāts visos citos galvaspilsētas laikrakstos un ieinteresēja krievu sabiedrību vairāk, nekā to varēja domāt.</p>
             </div>
             <div type="chapter">
                 <head>Divdesmit pirmā nodaļa</head>
                 <p>Audiences iznākums pie Baltijas ģenerālgubernatora notrieca ne mazāk mūsu draugus studentus. Jo tie ne mazāk savās cerībās bija vīlušies. Un, kā jau ikreiz tas pie tādas neizdevības vispārības lietās, kā, piem., pazaudētiem karīem, tā arī te viņi meklēja pēc grēku āža. Kļaviņš ēdās uz Struņķi, kurš — pēc viņa ieskatiem lietu nemaz citādi nevarēja izskaidrot — pielaidis kādu kļūdu. Caur to tad kņazs Bagrations būs apskaities un visa lieta tad ņēmusi nevēlamu virzienu. Un tad, — kas tās par aplamībām, ko viņš pienesis «Golosam»?! Latvieši esot iebraukuši no Igaunijas!!! ... Vai vēl lielāku muļķību var izdomāt?! Tas tikai pretiniekiem dod iemeslu zoboties un lietu nostādīt jocīgā gaismā ...</p>
                 <p>Par to viņš Struņķi grauza, kur vien sastapa, tā ka tie tīri saplēsās un Struņķis bez laika aizskrēja no kopējiem vakarīem projām ...</p>
                 <p>Pretinieki, protams, vis nesnauda. Latviešiem tādu arī Pēterburgā netrūka. Vāciešiem te bija savi laikraksti. Vecā vācu «St. Petersburger Zeitg.» gan apmierinājās, īsi faktus atstāstīdama, un gar to lietu tālāk nerakājās. Citādi nostājās otrs laikraksts, kurš toreiz iznāca Pēterburgā, «Nordische Presse», kuru izdeva kāds Bērents un kāds Retgers un kuru rediģēja Vilhelms Lindess. Tā bija tīrs veikalniecisks uzņēmums, bet aizstāvēja pārmērīgi vācu intereses aiz sekošiem iemesliem. Zinādama, ka Baltijas turīgās šķiras un muižnieki ir vācieši, tā domāja viņus visus piedabūt par saviem lasītājiem, ja ies līdz ar viņiem, kā vācietis saka: «durch dick und dünn!» Lai neviens nedomātu pie baronu tiesībām vai privilēģijām piedurties, kur «Nordische Presse» nesaceltu briesmīgu troksni. Minēto lapu ļoti labi raksturo sekošais incidents, kas notika ap to pašu laiku.</p>
                 <p>«Nordische Presse», proti, sacēla lielu brēku, ka Ernst Plates firma Rīgā izdevuse kādu «Jauno kalendāru», kurā nozaimota kristīgā ticība. Kādā ziņā? Tajā sacīts, ka no tā laika, kamēr latvieši piegriezušies īstai kristīgai ticībai (te domāta latviešu pāriešana pareizticībā), pagājuši 26 gadi. «Ar to ir izteikts tik daudz, ka evaņģēliskā luteru ticība nav īsta kristīga ticība,» avīze izskaidroja, «ar to ir pēdējā nostādīta par pagānu ticību, ar to ir aizskarta konsistorija, kas taču ir valsts iestāde.» Viņa denuncēja pie tam Rīgas cenzūras nodaļu, kura laiduse cauri tādas lietas, ko galvas pilsētas preses orgāni, kuriem nav iepriekšējas cenzūras, nebūtu iedrošinājušies drukāt.</p>
                 <p>Šis fakts nodod pietiekošu liecību par šīs avīzes tendenci. Ernsts Plates, kas</p>
                 <pb/>
                 <p>bija nostādīts par «ticības aizskārēju» un «vācu interešu pretinieku», arī nepalika bez atbildes un vēla, tā sakot, vainu no sevis nost, neielaizdamies jautājumā, vai še maz kāda vaina bija. «Kalendārs drukāts uz Kokneses priestera Oknova pastellējumu, tātad Plates nav viņu izdevis. Drukātavai nav par viņu jāatbild un jāatlaiž nost vietas, kad cenzurs pirms drukāšanas tās jau atļāvis...»</p>
                 <p>Viņš tika ar veselu ādu cauri, bet avīzei «Nordische Presse» piekrita tā slava, ka tā modrīgi aizstāv Baltijas vācu un viņu rīcībā atronošās luterāņu garīdzniecības intereses. Un tā arī tagad viņa «Golosa» ziņojumu neturēja zem pūra, aizrādīja arī no savas puses uz Vozņesenskas un Jekaterinhofska prospekta stūri. «Lieta te, protams, attiecas uz no dažām lapām jau sen signalizēto un pabalstīto tā saucamo «latviešu zemnieku adresi»,» tā ar zināmu rūgtumu piebilda. «Goloss» par viņu jau agrāk zinājis un stājies ar šo adresi tiešā sakarā. Bet viņam vajadzējis likt sev no saviem uzticības vīriem pamācīt, ka latvieši nedzīvo Igaunijā ...</p>
                 <p>No tam varēja redzēt, ka viņa latviešu delegāciju labprāt būtu vēlējusies tur, kur piparī aug. Tikai tas no viņas neatkarājās. Ziņojumu, kā jau sacīts, pārdrukāja visas krievu galvas pilsētas avīzes un tikai interesi modinādamas, bez kaut kādām kodīgām piezīmēm. Un notika tas, ko mūsu delegātu draugi bija jau paredzējuši. Viņi vairs ne pēdas nevarēja izkustēt no sava dzīvokļa, jo apciemojumi nāca cits pēc cita; viens nebija vēl labi aizgājis, kad divi trīs bija jau atkal vietā.</p>
                 <p>Visa tā krievu publikas daļa, kura nacionalistiski domāja un juta un kurai pie tam bija laiks un vaļa, gribēja šo delegāciju redzēt un ar viņu sarunāties. Un pa lielākai daļai tā bija ļoti smalka publika, kas piebrauca ar ekipāžām. Dāmas dārgos kažokos, kungi cilindros un frakās. Smaidi un līdzjūtība uz lūpām ... silti roku spiedieni. Viņi gan bija zinājuši par lapiem, samojediem, ostjakiem un ģiljakiem, bet par latviešiem nekā nebija zinājuši ... nebija zinājuši, ka tie tik ļoti ciena krievu kultūru un ir pat zars no lielā slāvu ciltskoka. Pastarpām bija arī ļaudis, kuri ļoti interesējās par latviešiem etnogrāfiskā un antropoloģiskā ziņā un solījās smalki izpētīt šīs tautiņas īpatnības.</p>
                 <p>Tikai žēl, ka viņi nekā labi nevarēja sarunāties. Gluži tas pats, kā šurpu braucot dzelzceļa vilcienā. Ja kas no apciemotājiem neprata vāciski, tad tur nekas labs neiznāca. Sevišķi dāmas tā gribēja ar viņiem triekties, tā triekties, tik sirsnīgas un sajūsminātas līdz asarām, bet viņi nekā nemācēja viņām atbildēt ... Krita pat tādi vārdi: «Милые голубчики, наши братцы...», bet viņi nekā tamlīdzīga nevarēja pretim dot. Bet interesanta viņiem tā lieta bija, ļoti interesanta ...</p>
                 <p>Bet vēl jo interesantāka tā bija šīs vietas apkalpotājiem, kuri visus nelaida vis tā «latviešu delegācijai» priekšā, kā iedomājās, tikai pēc kārtas un ieņēma tik daudz dzeramu naudu kā vēl nekad savā mūžā.</p>
                 <p>Ieradās arī pie viņiem uz pretviziti Andrejs Aleksandrovičs un līdz ar viņu kāds stalts kungs kuplu, brūnu bārzdu. Tas bija akadēmijas profesors Vladimirs Ivanovičs Lamanskis, kas tobrīd tika skaitīts par slavofilu partijas galvu. Viņa brālis, valsts bankas direktors Lamanskis, bija pazīstams ar savu parakstu uz toreizējām kreditbiļetēm.</p>
                 <p>Tā kā profesors prata pa vāciski, tad jau ar viņu Vītols varēja izrunāties par visu. Arī Pēteris paskaidroja, cik mācēja. Viņi apsvēra lietas tagadējo stāvokli. «Kādēļ Baltijas ģenerālgubernators liedzies jūsu adresi visaugstākai varai priekšā celt,» profesors sacīja, «tam es no krievu valsts un tautas stāvokļa neredzu nekāda prātīga iemesla ... Ar to var būt pakalpots tikai Baltijas vācu</p>
                 <pb/>
                 <p>šaursirdīgam separātismam. Caur jūsu adresi pierādīts fakts, ka latviešu tauta nevēlas kādu Baltijas autonomiju ...»</p>
                 <p>«Latviešu tauta dara itin gudri, Karl Karlovič, ja tā pieslienas krievu tautai un neļaujas izlietoties vācu baronu intrigām,» Andrejs Aleksandrovičs piebilda, «No Krievijas jūs mantosiet reformas, bet vācu baroni jums nedod nevienas vietas savā domē ...»</p>
                 <p>«Tas ir kuriozs, bet nožēlojams fakts,» Vītols atbildēja. «Bieži vien mums nācies pārrunāt šo faktu ...»</p>
                 <p>«Jums nebūt nevajag atbaidīties no Baltijas ģenerālgubernatora atraidošās atbildes,» Lamanskis turpināja. «Man šķiet, ka ir vēl citas iestādes kompetentas jums izgādāt audienci ... Jūs, piemēram, varat griezties pie iekšlietu ministra ...»</p>
                 <p>«Mēģināsim vēl, tikai gaidām, lai prese mums to zemi pienācīgi sagatavo,» Vītols smaidīdams atbildēja.</p>
                 <p>«Krievu prese un sabiedrība būs arvien jūsu pusē, uz to varat rēķināt,» Andrejs Aleksandrovičs piebilda. «A propos, atvainojiet mūsu misējumu, par ko man bija jāsaņem tik daudz pārmetumu. Mēs patiešām maz esam informēti par latviešu un igauņu zemi, ka var notikt tādas samainīšanas. Uz priekšu tas būs citādi! It sevišķi, kur latvieši kā radu tauta mums, krieviem, grib stāvēt cieti pie sāniem ... No jūsu biedriem piesūtīto pārlabojumu un tuvāku paskaidrojumu par adreses mērķi lasīsiet vēl šodien mūsu avīzē.»</p>
                 <p>«Un, ja varat parādīt man to laipnību, tad lūgšu jūs ar savu biedri ierasties pie manis parīt uz vakarīņām,» profesors sacīja. «Michails Nikiforovičs Katkovs Maskavā jau dzirdējis par jūsu delegācijas ierašanos. Viņš iebrauks un grib ar jums personīgi tikties. Es taču drīkstu rēķināt uz jūsu laipnību? ...»</p>
                 <p>«Jūtamies ļoti pagodināti, Vladimir Ivanovič,» Vītols atbildēja, un Pēteris palocījās līdzi ...</p>
                 <p>Viņi atvadījās, atstādami Vītolu un Pēteri ļoti rožainā pašapziņā. Pie tāda vīra kļūt ielūgtam uz vakarīņām, pie tāda goda gan ne ikkatrs tiek! Un ļoti prātīgi tie darījuši, paņemdami līdzi savas goda drēbes, kas tiem darīja iespējamu šādu uzaicinājumu pieņemt. «Drēbes taisa cilvēkus!» Pēteris gudri ieminējās, jo bija pārliecināts, ka arī pārējie delegāti tāpat būtu uzlūgti, ja tie būtu kungu drēbēs ģērbušies. Bet, tā kā viņi pa vāciski nesaprata un par ielūgumu neko nezināja, tad viņiem par to arī nesacīja. Jo galu galā jau tas maz krīt svarā ... Galvenais tas, ka šie vīri latviešu tautai labu vēl . . izsakās par viņas centieniem ...</p>
                 <p>Savu prieku viņi nevarēja paturēt vienīgi priekš sevis, bet aizsteidzās tūdaļ pie saviem tautiešiem studentiem.</p>
                 <p>Pēteris, tiklīdz nāca pa durvīm, arī trauca: «Mūsu lieta nav krituse, draugi! Kur tādi vīri par mums stāv, tur vācieši mums nekā nepadarīs! ...»</p>
                 <p>Tie atstāstīja savu sarunu ar Krajevsku un Lamansku ... Kļaviņš un Varaidošu Zanderis smaidīdami nolasīja viņiem vārdus no lūpām un saprazdami kustināja galvas. No Andreja Aleksandroviča un Vladimira Ivanoviča jau tas pilnīgi sagaidāms ...</p>
                 <p>Bet arī viņi no savas puses varēja ko priecīgu pavēstīt. «Golosa» šīs dienas numurā bija atkal kaut kas par delegāciju. Bija izlabota agrākā kļūda un sniegts tuvāks apraksts par latviešiem un igauņiem un viņu zemes robežām. Bija sniegtas arī tuvākas ziņas par adreses saturu: 1) pateicība par vispārēju karaklausības likuma ievešanu un Melnjūras neitralizācijas atcelšanu un 2) lūgums ievest Baltijā zemstes un zvērināto tiesas tāpat kā Krievijā. Tad vēl bija paskaidrots,</p>
                 <pb/>
                 <p>ka delegācija pilnīgi kompetenta runāt latviešu tautas vārdā, jo adreses ir no 52 pagastiem un tamlīdz pagasta valžu zēģeli un paraksti, ka pagasta vecākiem vēlēts adresi nodot ...</p>
                 <p>«Viss, kā iesūtīts!» Varaidošu Zanderis priecājās. «Ne vārdiņš tur nav nostrīpots ...»</p>
                 <p>«Un vai zināt, ko Vladimirs Ivanovičs vēl teica?!» Pēteris trauca tālāk... «Viņš teica, lai mēs griežamies pie iekšlietu ministra. Lai mēs nebaidoties un nebaidoties un neļaujot savai lietai iegult! ...»</p>
                 <p>«To nekad ne!» Kļaviņš cieti noteica. «Mēs ar Tresu jau izpunktierējām, ka citādi neiznāk kā pie iekšlietu ministra. Līgo, paskaties adrešu grāmatā, kur ir iekšlietu ministrija! ...»</p>
                 <p>Līgo šķīra grāmatu un meklēja pakaļ. «Ministrija ir uz Fontankas pie Cerniševa tilta, bet paša ministra kanceleja uz Morskajas ...»</p>
                 <p>«Labi ... mums jāiet tur!» onkuls turpināja. «Nu tad, biedri tautieši, sataisieties uz rītdien pēcpusdien ... Šoreiz es iešu jums līdzi un būšu jūsu tulks un vadonis! ... Lai tad velns par mazu zēnu paliek, ja es savu pienākumu neizpildu labāki nekā Struņķis ...»</p>
                 <p>«Lai tev dievs palīdz!» pēdējais atbildēja. «Es par to tikai priecāšos ...»</p>
                 <p>«Latvietim dievs arvien palīdz, citādi tas jau sen būtu iekritis āliņģī!» onkuls lielījās ... «Bet septiņsimts gadu tas izcietis verdzību un tomēr dzīvo ... dzīvo un vēl cerē dzīvot!» Un piepeši viņš sāka dziedāt:</p>
                 <p>«Vagarīte dievu lūdza, </p>
                 <p>Kājas ellē karājās. </p>
                 <p>Kādu dievu tad tu lūdzi, </p>
                 <p>Kad tu kūli darbenieku! ...»</p>
                 <p>«Zēni, iziesim visi kopā ... apskatīsim Pēterburgu ...»</p>
                 <p>«To gan!» Pēteris piebalsoja. «Un, lai rīt mēs nemaldītumies, tad apskatīsim jau šodien to vietu, kur rīt mums jātiek tautas labā ...» Pieņemts! ... Un visi viņi gāja apskatīt Pēterburgu ...</p>
                 <p>Kur vien mūsu delegāti tagad Pēterburgā kāju spēra, tur tie sacēla ziņkārību un apbrīnošanu. Par viņiem rakstīja visas avīzes un runāja visa pilsēta. Katrs bija laimīgs, ka dabūja viņus redzēt kaut arī no tālienes. Tā arī, ejot pie iekšlietu ministra pa Morskaju, kur ļaudis citādi tik steidzīgi plūda, ka neievēroja pretim nākot pat savu vislabāko paziņu, cilvēki barīem vien apstājās un viņus apbrīnoja, aizmirsdami visu citu. Citi viņiem vārda pilnā ziņā skrēja pakaļ, gribēdami tos labāki apskatīt. Tiesa gan, viņu pelēkie kamzoļi un biezās šalles bija uzkrītošas ... atšķīrās lielā mērā no krievu zemnieku kaftaniem, pie tam viņu sejas bija diezgan inteliģentas ...</p>
                 <p>Pienākot pie ministrijas, tiem vairs nebija jāizbauda agrākās nepatikšanas, kad tos noturēja par mužikiem un noprasīja: «ko tu te gribi!?» Kādas dienas agrāk tas gan būtu bijis tas pats, bet arī šveicarī un sulaiņi lasīja avīzes un zināja, kas uz dienas kārtības ... Ne vārda nesacījuši, tie viņiem atvēra durvis platas līdz galam un paklanījās kā pret īstiem lieliemkungiem ...</p>
                 <p>Ieejot zālē, atkal vispārēja sakustēšanās. «Латышская делегация.» Ar</p>
                 <pb/>
                 <p>cienību un interesi visas acis lūkojās šurpu uz viņiem. Pēterim modās tāda savāda apziņa krūtīs ... visi raugās uz tevi kā uz kādu ievērojamu personu! ... Ir itin patīkama tāda popularītāte ...</p>
                 <p>Ierēdnis viņiem laipni pretim ... nolasa tiem viņu vēlēšanos jau no acīm. Viņi pie ministra gribot? Tūlīt pasacīšot ... «Kādā lietā, ja drīkstu lūgt?»</p>
                 <p>«Esam latviešu delegācija!» Kļaviņš pasteidzās atbildēt. «Nākam latviešu tautas adreses dēļ ...»</p>
                 <p>«Латышская делегация по делу адреса», ierēdnis rakstīdams lasīja. Tas jau bija tikai formas pēc, jo lieta viņam, tāpat kā visiem citiem, no laikrakstiem jau pārpilnām bija pazīstama. «Pasteigšos to viņa ekselencei zināmu darīt,» viņš godbijīgi palocījās. «Lūdzu, ņemiet vietas un drusciņ uzgaidiet ...»</p>
                 <p>Tiklīdz lūdzējs, kas bija iekšā, iznāca, viņš iesteidzās ar ziņojumu. Mazu brīdi pēc tam, kad viņš bija padarījis savu un iznācis, atskanēja zvans, uz ko iesteidzās kāds cits ierēdnis un iznācis pusbalsī nosauca: «Latviešu delegācija tiek lūgta!» Un atkal tikai formas pēc, jo viņš jau zināja, kura tā ir, un, palocījies pret mūsu draugiem, pameta ar galvu: «Lūdzu! ...»</p>
                 <p>Priekšā bija tik daudz publikas, ministrs viņus tātad pieņēma ārpus rindas. Tas bija pagodinājums un priekštiesība, kādu baudīja tikai lieli čini, kādu te arī starp klātesošiem netrūka. Bet neviens to ļaunā neņēma, ne skumdēja, ne apskauda, jo sajuta gandarījumu jau par to, ka bija redzējis latviešu delegāciju, par kuru avīzēs tik daudz rakstīts.</p>
                 <p>Arī pats ministris, ģenerālis Timaševs — gaišmatis cilvēks pašos spēka gados — līdz zināmam mēram bija pret viņiem uzmanīgs. Tiklīdz tie iegāja viņa kabinetā, tas piecēlās no sēdēkļa un palika stāvot.</p>
                 <p>Viņš uzlūkoja tos draudzīgi, pat smaidoši. Viņi visi dziļi palocījās, tad Vītols tam pasniedza adresi ... Tas ātri pārlaida skatienu rakstam un ar iepazinās ...</p>
                 <p>«Jūs no Rītjūras provincēm?» tas pēdīgi, pacēlis acis, jautāja. </p>
                 <p>«Jā, jūsu augstā ekselence!» Vītols pasteidzās atbildēt. </p>
                 <p>«Vidzemes guberņas?» </p>
                 <p>«Jā.»</p>
                 <p>«Zemnieku priekšstāvji?»</p>
                 <p>«Tā ir, jūsu augstā ekselence ...»</p>
                 <p>«Jums tur zemnieku komūnām kopēju zemes īpašumu nav!» ģenerālis turpināja. «Neliels daudzums zemes pieder kronim, lielais daudzums vietējai muižniecībai, no kuras jūs, zemnieki, to nomājat ... Es zinu!»</p>
                 <p>Tā kā Vītola krievu valodas prašana vairs nesniedzās tik tālu, ka viņš būtu varējis ko paskaidrot, tad tagad stājās priekšā Kļaviņš. «Tā kā mani tautieši nepārvalda krievu valodu, tad lūdzu jūsu augstās ekselences atļauju būt viņiem par tulku. Grūti sastapt amata personas, kuras pārvalda pietiekoši abas valodas, bet maniem tautiešiem ļoti no svara, lai jūsu ekselencei pilnīgi viss tiktu atdots pa krieviski, ko viņi izsaka pa latviski ...»</p>
                 <p>«Lūdzu, lūdzu!» ministris attrauca. «Būšu jums pateicīgs ... Vai jūsu biedriem vēl kas būtu sakāms, kas še nav uzzīmēts? ...»</p>
                 <p>«Vairāk nekas, — tikai tas, ka apstākļi Baltijā pilnīgi nenormāli ... Latviešu tauta tik politiskā, kā saimnieciskā ziņā atronas vācu muižnieku atkarībā, kuru īstā tēvija ir Vācija. Tie cenšas arī turpmāk uzcelt starpsienu starp mums un Krieviju ... Bet mēs negribam! ... Mēs gribam pilnīgi savienoties ar savu māmuļu-Krieviju ...»</p>
                 <pb/>
                 <p>«Jūsu apstākļi nav apskaužami, es zinu,» ministrs atbildēja. «Nav paredzams, kā šis jautājums beidzot tiks nokārtots. Taču, kas attiecas uz adresi — — es gan nevaru likt priekšā viņa ķeizara majestātei pieņemt jūs audiencē ...»</p>
                 <p>Viņi lēni saduga, — tātad atkal nekas!</p>
                 <p>«Bet, jūsu augstā ekselence,» Kļaviņš iedrošinājās iebilst, «tas, ko delegāti lūdz, taču nav nekas noziedzīgs ... ir taisni krievu valsts interesē ... Tais ieskatos ir daudzas autoritatīvas personas, piemēram, Vladimirs Ivanovičs Lamanskis — -—»</p>
                 <p>Ministrs viņu uzmanīgi uzklausa un, kad tas apstājas, tad piebilst: «Kas attiecas uz mani personīgi, tad arī es jums piekrītu ... Saprotu jūsu centienus un jūtu jums pilnīgi līdzi ... Bet kā iekšlietu ministris ar savām kompetences tiesībām ... tas pilnīgi izslēgts ...»</p>
                 <p>«Bet vai jūsu augstā ekselence mums nevarētu dot kādu padomu, kur tad lai griežamies —?» Kļaviņš vēl ieminas ...</p>
                 <p>Ministrs norausta kamiešus. «Arī to jums kā ministris nevaru sacīt ... Kā privatcilvēks jums gandrīz ieteiktu pie viņa ķeizara majestātes kanclejas trešās nodaļas. Bet es varu arī maldīties ...»</p>
                 <p>Kļaviņam nekas cits neatlika kā paziņot latviski saviem biedriem rezultātu. Tie to jau zin, jo tik daudz saprot pa krieviski, un tādēļ to it kā nedzīvi un bez intereses noklausās ...</p>
                 <p>«Tātad nožēloju, ka nevaru jums pakalpot,» ministris pret tiem palokās par zīmi, ka tie atlaisti ...</p>
                 <p>Viņi palokās pretim un iet. Sulaiņi tāpat dziļā godbijībā izlaiž tos pa durvīm, bet viņi to vairs nemaz lāgā nemana, tikai mechaniski pasniedz tiem dzeramu naudu. Tātad atkal cauri! Lēniem soļiem tie gāja pa ielu uz priekšu un ilgi nerunāja. Kļaviņš no pārlaistā uztraukuma bija vēl it kā pietvīcis, tikai allaž skaņi ieklepojās.</p>
                 <p>«Smalki mēs izrunājāmies par it visu,» tas beidzot pārtrauca neomulīgo klusumu. «Vai es lietu smalki neievadīju, ko? Cik viņš laipnis bija?! ... Nu, ko tu uz tam saki?» viņš griezās pret Pēteri, ar kuru vakar bija nodzēris «tu» brālības ...</p>
                 <p>Pēteris noprata it labi, ka tās tikai tukšas valodas, lai apsegtu savu neizdevību. «Ievadīji jau nu gan,» tas atbildēja, «laipns arī viņš bija. Bet ko nu mums tas līdz! Tik gudri esam bijuši, tik gudri paliekam. Ne par soli neesam tikuši mērķim tuvāk ...»</p>
                 <p>Varēja redzēt, ka Kļaviņam bija neomulīgi ... kā pieķerts, tas kautrīgi ieklepojās ...</p>
                 <p>«Ak, jā!» arī Vītols nopūtās. «Tik lielas cerības likām uz viņu, bet kur nu griezīsimies? ...»</p>
                 <p>«Ir gan, kā saka: dievs augstu, ķeizars tāļu!» Pēteris rūgti iesmējās. «Lai nu tas ģenerālgubernators kā, tam vācieši šādi vai tādi aizbāzuši acis, bet no šī ministra, kas tik dziļš krievs, to pavisam domāt nevar. Un tomēr viņš nedrīkst pret tiem uzstāties. Skaidri redzi: viņš, cilvēks, grib tev līdzēt, bet neuzdrošinājās. Saproti nu!»</p>
                 <p>«Redzi, katrai kompetencei ir savas robežas,» Kļaviņš, it kā juzdamies par visu to atbildīgs, ņēmās skaidrot. «Katrai iestādei ir savas varas robežas, viena lieta piekrīt vienai vairāk, otrai mazāk ... Viņš katrā ziņā būtu mūs pieņēmis, ja nebūtu kāda cita iestāde, kuras kompetences robežās šī lieta vairāk krīt. Šinī gadījumā tā ir viņa majestātes ķeizara kancelejas trešā nodaļa. Mēs griezīsimies pie tās un savu taisnību dabūsim.»</p>
                 <pb/>
                 <p>«Es neticu!» Pēteris nopūtās. «Ja jau tā taisnība būtu tā dabūjama, tad jau arī te viņa mums būtu izdota ...»</p>
                 <p>Kļaviņš uzreiz saslējās. «Tici! Latviešiem pašiem vajag ticēt par savu nākotni, tikai tad var kas izdoties. Un bēdāties nevajag! ... Mūsu senči izcieta septiņsimts gadu ilgu verdzību un tomēr nebēdājās ... Kam tu tā?! ...»</p>
                 <p>Pēteris aprāvās. Galu galā, kas tad nu ļauns bija noticis?! Laipniem vārdiem tiem bija pasacīts, ka te nevar un lai iet tur un tur, un viņš te ceļ diezin kādu brēku. Galu galā jau Kļaviņš arī nav vainīgs ... Viņš tādēļ cieta klusu...</p>
                 <p>Bet Kļaviņš runāja: «Ja tu gribi būt tautas vadonis, tad tas nav tik viegli. Koks nekrīt uz pirmā cirtiena. Arvien un arvien tev vajag gribēt un darīt to pašu. Beidzot arī notiks tas, ko tu gribi ... Pasaulē nekas nenotiek uzreiz tā, kā mēs gribam, tikai tad, kad laiks piepildījies ...»</p>
                 <p>Pēteris pie sevis domās sarunājās: tā gan ir! Bet kādēļ tad tu viņreiz uzbruki tā Struņķim?</p>
                 <p>«Un bieži nāk, ka nav vairs nekādas izejas,» Kļaviņš turpināja, «nezin, ko darīt, bet tauta prasa no tevis: Ko darīt? Ņem piemēru no vēstures, piemēram, Mozu. Cik kritisku brīžu viņš nepiedzīvoja, cik bezmiega nakšu! ... Beidzot viņš tomēr tautu izveda no sarežģījuma ... Kas būs, to mēs dažreiz nezinām. Tikai dedzināt, dedzināt kaut kam vajaga sirdī... dedzināt tevi un tautu ...»</p>
                 <p>Pēteris sajūsmināts to noklausījās un juta, ka arī viņam sirdī sāk silt.</p>
                 <p>«Man bieži tā,» Kļaviņš turpināja, «it īpaši, kad es strādāju uz eksāmeniem. Man vajaga kādas domas, un es viņu nevaru atrast ... Vai zini, ko es tad daru? Es krietni piedzeros ... Un, kad es tad esmu izgulējis žvinguli, tad man tā doma iekrīt prātā pate no sevis. Tā arī tagad būs ... mēs atradīsim ceļu ... Iesim pie Palkina, kur gaida mūsu biedri. Ieturēsim labas vakarīņas, iesviķosim, un rītdiena mums nesīs visu pate no sevis ...»</p>
                 <p>«Aiziesim!» Pēteris atbildēja. «Šodien strādājuši esam diezgan ...»</p>
                 <p>Arī Vītols tam piekrita, un viņi devās turpu ...</p>
                 <p>«Tikai dūšu nepalaist ... tas tas lielākais!» Kļaviņš turpināja. Un, izlikdamies jautrs, tas ceļā uzrāva meldiņu, protams, pusbalsī: «Kad es biju jauns puisītis, es par naudu nebēdāju ...»</p>
                 <p>Jautrība patiešām pielipa. Pēterim it kā ar roku visas nepatīkamās jūtas bija atņemtas ... smiedamies viņš rādīja zobus.</p>
                 <p>Viņi sasniedza Palkina restorānu, kas vēl tagad atronas zem cita nosaukuma uz Ņevska un Vladimira prospektu stūra un toreiz tāpat kā tagad bija viens no smalkākiem Pēterburgā. Studenti jau priekšā gaidīja un bija ne mazum pārsteigti, kad ieraudzīja delegātus prastos zemnieku mundieriņos. Līgo nobāla, nezināja, kur likties, un labprāt nemaz nebūtu devies pazīstams. Bet Varaidošu Zanderis kā negudrs skrien tiem pretim. Kļaviņš ved visu baru klāt, un viņam tiem jāspiež saujā gribot negribot!</p>
                 <p>Kā «džentelmens» viņš tautas brāļiem savas «errastības» neizrāda, izturas pret tiem laipni un kulanti. Bet Kļaviņam viņš nevar aiztaupīt slepenu pārmetumu, kas jau tuvu sašutumam. «Abar, onkul, kas tās par iedomām! Vadāt viņus apkārt pa pilsētu mužiku drēbēs!? Vai tad viņiem nekā pieklājīgāka nebija ko uzģērbt mugurā?!»</p>
                 <p>Šos vārdus vēl pavadīja nosodošs, daudz izteicošs vaibsts. Kļaviņš, labsirdīgi smaidīdams, tam uzsita uz kamieša ... «Nebaidies, zēn, un nebēdā! ... Mužiki tevi reiz cels godā ...»</p>
                 <p>Ne tikai reiz, jau tagad! Jo izskaidrojās uz pēdām brīnums, kā viņi te pavisam tika ielaisti. Viņi bija uz dienas kārtības, Pēterburgas dienas varoņi ... </p>
                 <pb/>
                 <p>Латышская делегация! ... patlaban tie ievēroti, uņ pie visiem galdiem manāma sakustēšanās. Viesi sabāž galvas kopā un sačukstas ... visu acis ar interesi un cienību raugās šurpu uz tiem. Ikviens pie sevis slavē laimīgo stundu, kad iegriezies pie Palkina taisni tad, kad viņi te ... Nu viņš ir tos redzējis un varēs arī citiem pastāstīt ...</p>
                 <p>Ikviens, kas viņiem tuvāk, tiek ieskatīts par tādu, kam priekštiesība ... Līgo dzird pats ar savām ausīm, ka pie tuvākā galda viens kaimiņš atklāj otram lielo noslēpumu: «Saka, ka viņi no ļoti augstas cilts ... latviešu virsaiša Vitolda pēcnācēji ...»</p>
                 <p>Otrs viņus vēl jo vairāk ar savādām acīm uzlūko ... «Jā, jā ... latviešu kņazi un bajāri . . tikai savā tautas kostimā ... Bet viņu studenti, lūk, tādi pat kā mūsu ...»</p>
                 <p>Cik nu Līgo patīkama un omulīga apziņa, ka ir viņu tuvenieks! . .</p>
                 <p>Ja jau viņi par tādiem bajāriem tiek turēti, tad viņiem arī jāizturas kā bajāriem! «Ko dzers?» sarunājas. «Alus nav nekas, labāk vīnu! Bet nevis kaut kādu ... dzers ārzemes ... Reinvīnu ...»</p>
                 <p>«Cilvēk', vai ir Johanisbergers?» Vītols uzsauc.</p>
                 <p>«Kā pavēlat, var dabūt!»</p>
                 <p>«Nu tad atnes! Atnes divas pudeles ...»</p>
                 <p>«Kā pavēlat!» Kamēr tas aiziet, Vītols drusciņ galvā parēķina, ko tas varētu izmaksāt? Jo, ilgāku laiku Pēterburgā dzīvojot, viņiem uz tām kapeikām briesmīgi jāskatās. Nu cik taču varēs izmaksāt? Valmierā pašā labākā viesnīcā tādu vīnu dzēra pa divi rubļi piecdesmit pudeli ... Divreiz tik daudz taču nemaksās ... un lai ar visu dzeramnaudu sulainim būtu pieci rubļi pudelē ... Kad sulainis noliek vīnu, viņš lepni sniedz tam desmitnieku ...</p>
                 <p>Sulainis paņēmis paklanās, grib ko sacīt ... Laikam nav ko izdot ...</p>
                 <p>«Ņe nado!» Vītols atmet ar roku ... «Būs jau kārtībā ...»</p>
                 <p>«Vēl, kungs, desmit rubļu, lūdzu,» sulainis iebilst ... «Divas pudeles bija . ..»</p>
                 <p>Ū, desmit rubļu pudele! Vītols paliek itin pārsteigts ... Bet Pēteris viņam met ar acīm, ka tura līdzi ... Lumpēties nevar ... lai tur kā! ...</p>
                 <p>Viņi ēd un dzer, kas tas labākais, sarunājas savā tautas valodā ... pasviež sulaiņiem naudu, it kā tas viņiem būtu tikai spička ... Un, tā kā Pēteris, kas dzīvojis tik ilgi pilsētā, un Vītols, kas tik daudz trinies gar muižniekiem, arī prata iznesties, tad viņu apbrīnotāji nāca pie pārliecības, ka šie latviešu kņazi arī katrā ziņā būs bijuši Parīzē un ar tiem nevar vis jokot ...</p>
                 <p>Viens, otrs ar viņiem labprāt būtu ielaidies sarunās, bet kā to lai izdara ... Nav taču pie tādiem vīriem pa nieku pietikšana ... Vajadzēja taču kaut kāda iemesla, rekomendācijas ...</p>
                 <p>Te viņiem piesteidzās divi studenti. Vītolam pazīstami, Zīgvalds un Šmits; pēdējais mums jau pazīstamā Kaugaru muižas rentnieka Šmita brālis ... Ar Kļaviņa latviešu studentu pulciņu tiem nebija nekāda sakara ... Tie arī drīzāk turējās par vāciešiem nekā par latviešiem un arī tagad patlaban bija sažūpojuši kopā ar vācu žurnālistiem ...</p>
                 <p>Vītols viņus iepazīstināja ar saviem biedriem, kuri viņus uzaicināja piesēst. Tie bija arī uz miera, bet lūdza, vai viņu agrākie galda biedri nevarētu te pārcelties. Tie ļoti vēloties ar viņiem iepazīties. Bet tiem esot jāaizrāda, ka viņu pulkā esot arī daži avīzes «Nordische Presse» līdzstrādnieki ...</p>
                 <p>Biedri saskatījās. «Lai viņi nāk! ...» Vītols atbildēja. «Ko taču tie mums var padarīt ... Izrunāsimies, kādēļ tie par mums tik slikti raksta?»</p>
                 <pb/>
                 <p>Arī citi tam piekrita. Zīgvalds aizgāja atpakaļ un atgriezās ar četriem pieciem cilvēkiem, kuriem uzsmaidīja tā laime tikt no latviešu delegācijas pieņemtiem ...</p>
                 <p>Notika priekšā stādīšanās krustiem un šķērsām ... Latvieši tiem ierādīja vietas pa starpām, ka var labi izrunāties, pildīja tiem glāzes, uzņēma tos, tā sakot, kā viesus ...</p>
                 <p>Drīzi vien gāja vaļā dzīvas valodas par vāciešu un latviešu savstarpējām attiecībām, bet nebūt naidīgas.</p>
                 <p>Kāds neliela auguma melnīgsnējs vīrietis brūnām ūsām un tumšām acīm, kas stādījās priekšā par «Nordische Presse» līdzstrādnieku Heibelu, ieņēma vietu starp Vītolu un Pēteri. Acis vien uzmezdams, bez teikšanas viņš izmanīja, ka tie ir tie delegācijas virsaiši, un tādēļ arī centās iekārtoties tā, ka viņam iznāk sēdēt starp tiem. Viņš te varēja iegūt nesamaksājamas ziņas ... pie kam tie, kurus viņš, tā sakot, «intervjuēs», to ne manīt nemanīs ...</p>
                 <p>Viņš spieda tiem vēl reizi roku un sacīja, ka esot laimīgs iepazīties ar tiem vīriem, par kuriem tagad runājot visa Pēterburga ...</p>
                 <p>«Arī mums ļoti patīkami!» Vītols glaimots attrauca. «Ir no svara pazīt tos vīrus, kam tā spalva ... tad jau zinām, no kurienes tas pēriens nāk! ... Jūsu avīzē jau vairāk reizas rakstīts par mūsu adresi ...»</p>
                 <p>«Mēs dzīvi sekojam Baltijas apstākļiem,» avīžnieks atbildēja vienaldzīgi, it kā pa garu laiku ... «Turieni apdzīvo vairākas tautības ...»</p>
                 <p>«Jā,» Vītols piesita viņam glāzi ... «un satiksme viņu starpā varētu būt labāka, daudz labāka ... Lūdzu, vai patīkami?!»</p>
                 <p>«Pateicos!» avīžnieks arī pieņēma glāzi, bet vīnu tikko pielika pie lūpām.</p>
                 <p>Pēteris, tāpat kā citi, bija jau drusciņ no vīna iesilis ... «Jūs aizstāvat tikai savus vāciešus, bet vai jūs zināt, ko jūs aizstāvat?!» viņš iesaucās. «Jūs nemaz nepazīstat Baltijas vāciešus... Jūs domājat, ka viņi tādi pat kā te Pēterburgā?! Ahaā! . . Kad jūs pazītu mūsu apstākļus un kad es jums visu izstāstītu ...»</p>
                 <p>Viņam iešāvās galvā velnišķīgs nodoms šo kungu pataisīt no vācu drauga par vācu ienaidnieku ... Ja viņš to pārliecina ...</p>
                 <p>Heibels neatbildēja, bet pēc brīža ieminējās: «Vai jūs, Vītol kungs, un jūs, Krauklīt kungs, jau ilgi Pēterburgā?»</p>
                 <p>Vītols padomāja pakaļ. «Būs jau vairāk nekā divas nedēļas ...»</p>
                 <p>«Kā dzird, tad Baltijas ģenerālgubernators jūsu adresi atraidījis?» avīžnieks turpināja. «Aiz kādiem motiviem?»</p>
                 <p>«Nu prasiet?!» Pēteris iesilis iesaucās. «Ne aiz kādiem! Mēs Baltijā esot Krievijai kulturālā ziņā priekšā, mums būšot autonomija ... Viņš dod mums draudzīgu padomu braukt atpakaļ uz mājām ... šis gādāšot, ka mēs landtāgā dabonam savus aizstāvjus.»</p>
                 <p>Un tā tālāk. Domādams, ka šis kungs viņiem metas pa draugam, tas stāstīja ārā visu patiesību ...</p>
                 <p>«Jūs teicāt, ka iekšlietu ministris esot bijis laipns un labvēlīgs?» avīžnieks jautāja tālāk. «Bet kādēļ tad viņš liedzās jums izgādāt audienci?»</p>
                 <p>«Tas jau ir, ko mēs nesaprotam!» Pēteris attrauca. «Citādi tik labvēlīgs, izrunājās par visu, bet, kā nāk uz adresi, tā ne! ... Darī, ko tu zini, bet: nē un nē! ...»</p>
                 <p>«Kādus soļus jūs vēl turpmāk esat nodomājuši spert?» Heibels turpināja ... «Vai jūs ar ģenerālgubernatora un ministra atzinumu apmierināsieties?»</p>
                 <p>«Nekādā ziņā ne! Ne pēdu mēs nekustēsimies no Pēterburgas, kamēr nebūsim</p>
                 <pb/>
                 <p>savas tiesības izkarojuši! ... No sākuma gan mums dūša drusciņ bija saplakusi, bet tagad vairs nemaz... No kā mums baidīties? Krievu prese un sabiedrība ir ar mums ... mēs nevaram neko zaudēt, tikai vinnēt ...» Un beidzot viņš vēl kā lielu noslēpumu piebilda: «Mums ir jau padoms dots ... pie viņa majestātes kancelejas III nodaļas ...»</p>
                 <p>«Bet, ja lieta novilcinājās, tad jums ceļas milzīgi izdevumi,» avīžnieks piebilda ... «Dzīve Pēterburgas viesnīcās ir dārga ...»</p>
                 <p>«Par to ir maza bēda!» viņi atmeta ar roku. «Iedomājieties, ka adresi parakstīja vairāk par piecdesmit tūkstoš personu... Ikkatrs taču daudz vai maz deva ...»</p>
                 <p>Avīžnieks drusku padomāja. «Saka, ka zemnieki ne labprāt dod savu vārda parakstu. Vai arī jums viņi gribēja tik labprāt parakstīt?!...»</p>
                 <p>Viņš jautāja to tādā tonī, ka viņiem tur nekāda aizdomā nevarēja celties, jo viņš jau tikai izrādīja pret lietu dzīvu interesi ... «Kāpēc tad ne,» Pēteris attrauca, «vai tad viņiem par sliktu tas būs! ... Patiesībā sakot, mēs jau vēl nemaz to iznākumu nezinām, bet to jau var paredzēt ... Mēs solām, nu ...»</p>
                 <p>«Hm! ... Bet es domāju, ka zemnieki sīksti un konservatīvi, nedod priekš lietas ne plika graša un jums vieniem jāsedz lielie izdevumi ...»</p>
                 <p>Pēteris piesarka... Šis kutelīgais jautājums tikpat kā naža asminis bija trāpījis pašā sirdī... Bet tautu nevar blamierēt ... tādos uzskatos par latviešiem viņš nedrīkstēja palikt. «Kā jūs domājat, tā lieta nav nepavisam!» viņš attrauca. «Mums tiek piesūtīti vēl tagad naudas līdzekļi no visām Latvijas malām. Jūs domājat,» viņš vēl noslēpumaini piebilda, «ka tauta atstās bez pabalsta tos, kas priekš viņas strādā?»</p>
                 <p>«Tātad adreses mērķis ir nodrošināt materiālā ziņā jūsu tautas stāvokli?» avīžnieks pēdīgi iejautājās ...</p>
                 <p>«Pilnīgi vien! Un vai domājat, ka, ja tauta būs paēduse, mēs dzīvosim ar tukšu muti? Nekad ne! ... Mums visiem tas tikai par peļņu ...»</p>
                 <p>Vispār viņš centās lietu nostādīt tā, ka adrese katrā ziņā lai būtu interesants un gudrs darbs ...</p>
                 <p>«Interesanti, ļoti interesanti!» Heibels, it kā viņiem piekrizdams, sacīja, un tie priecājās, ka ieguvuši tādu vīru par savu draugu. Līdz ar to tie ieguvuši viņu arī adresei. Jo nav nemaz domājams, ka cilvēks, kas ar viņiem tik draudzīgi izrunājies, varētu rakstīt vairs i vārdu tiem par sliktu ...</p>
                 <p>Tā viņi izrunājās garī un plaši un aiz prieka sauca vienu pudeli pēc otras ... Heibels, izzinājis no viņiem diezgan, noklausījās vispārējās sarunās par latviešu un vāciešu savstarpējām attiecībām. Kļaviņš bija nesamierinājams. «Latvietis ar vācieti Baltijā ne mūžam nesatiks!» viņš sacīja. «Drīzāk kaķis ar suni — — tas par maz teikts — —- drīzāk uguns ar ūdeni varēs saderēt nekā mēs abi ... Vienam no mums jānozūd no skatuves ...»</p>
                 <p>Bet Varaidošu Zanderis, pabalstīts no Līgo, stājās viņam opozicijā. «Tā, onkul, tu nerunā! ... Vai mūsu senču virsaišu asinis nerit arī vācu muižniecībā? Ir taču pierādīts, ka firsti Līveni un kāda sāņu līnija no tiem, Ungern Sternberģi, ir Kaupo tieši pēcnācēji. Kādēļ vāci ar latviešiem tagad nevar saprasties? Tādēļ ka tie nav līdzīgi ne izglītības, ne mantas stāvokļa ziņā. Bet vai mūsu senči nebija līdzīgi? Vai latviešu kunigaikšu un virsaišu dzīslās neritēja tādas pat zilas asinis kā vācu firstiem un brīvkungiem? Un ja nu viņas atjaunojas, šīs senās burtnieku pilis, un atdzimst latviešu muižniecība! Nevis tās pašas vecās celsies augšā ... kas pagājībā grimis, ne mūžam neatgriežas, bet var celties mums jauna arīstokratija, </p>
                 <pb/>
                 <p>studēti vīri, inteliģence, un tā būs vācu gara arīstokrātijai līdzīga ... Tā ar viņu sapratīsies. Latviešiem studētie vīri ir divkārt no svara, tiem būs dot latviešiem to muižniecību, kura, kā Richards Tomsons saka, mums nepieciešama. Turp mūsu mērķis, mums, studētiem latviešiem, jāizpilda liela misija ... uz kopēju saprašanos un uz tam es paceļu savu glāzi! ...»</p>
                 <p>Pietvīcis, sārts, tas nobeidza savu daiļskanīgo runu, kura aizrāva visus, ka tie negribot viņam piekrita, glāzes piesizdami ... Viņa runas spējā bija noticis liels lūzums uz attīstību ... Piepeši viņš bija kļuvis par dienas varoni.</p>
                 <p>Kļaviņš pa pusei ar labpatiku, pa pusei neizprazdams viņu uzlūkoja. «Man šķiet, zēn, ka tu šodien izkrīti no lomas! Tu citādi esi liels demokrāts un lamājies arvien par prūšu junkuriem.»</p>
                 <p>Tā bija ... Varaidošu Zanderis bija tik radikāli demokrāts, cik toreiz tāds vien varēja būt ... Bet šovakar viņš rīkojās zem ārkārtējā iespaida ... Vācieši paši bija uzmeklējuši viņu galdu, un tādēļ viņš izvairījās no visa, kas varētu traucēt saprašanos ar viņiem.</p>
                 <p>Heibelam tādēļ arī viņš ļoti interesēja; viņš piesēdās viņam blakus un mēģināja ar to uzsākt sarunas. Un te nu Varaidošu Zanderis privātā sarunā avīžniekam izteica to, ko viņam pašam vēl neviens nedrīkstēja sacīt, un, ja kāds no viņa biedriem tikai vienu vārdu būtu par to minējis, viņš uz vietas būtu ar to «ieplēsies», proti, ka viņš nemaz nav dzimis latvietis, bet vācietis! Bet, starp latviešiem uzaugot, lasot Garliba Merķeļa rakstus, lasot Orgies-Rutenberga vēsturi, iepazīstoties ar šīs tautas bēdīgo vēsturisko likteni, ar viņai nodarīto pārestību, viņa taisnības jūtas aizskartas tik lielā mērā, ka tas nonācis līdz izmisumam un ir ieskatījis, ka katra vācieša pienākums ir darīt savu daļu, lai nodarītā netaisnība tiktu izlīdzināta. Viņš tādēļ apņēmies ziedoties priekš šīs tautas, strādāt priekš viņas, vest viņu pie gaismas un izglītības. Tā viņš iepazinies ar viņas ierašām, viņas mitoloģiju, ar viņas tautas dziesmām un iepazinies ar tautas dvēseli, kura viņu valdzinājusi, un tagad nu viņš jūtoties vairāk latvietis nekā vācietis! Jā, viņš varot tagad ar apziņu teikt: viņš esot pilnīgi latvietis ...</p>
                 <p>«Bet kā jūs tik viegli varējāt tikt vaļā no savas vācieša apziņas?» Heibels ieminējās. «Dzimis vācietis to tik viegli neaizmirst ...»</p>
                 <p>«Vai zināt, no sākuma es ļoti šaubījos,» Varaidošu Zanderis sērīgi piebilda. «Es izlikos sev kā atlūzis zars, kā koks, kas atrauts no saknes. Bet, iepazinies ar vēsturi, es nācu uz pēdām, ka senprūši, pie kuriem es piederu, nebūt nav vācieši. Tie piederējuši pie lielās Baltās tautas, kura apdzīvojusi Baltijas jūras piekrasti un no kuras arī latvieši cēlušies. Es nācu pie atraduma, ka prūši, leiši un latvieši ir viens! Mana tauta gan fiziski dzīvo, pārgājusi vāciešos, bet morāliski mirusi. Tikai vēl vienā zarā lielā Baltā tauta uzglabājusies ... par senprūšiem vairs gailis pakaļ nedzied ... Arī latvieši to nezin, un traģiskāka likteņa vairs nevar būt kā tikt aizmirstam no saviem radeniekiem! ...» (Pār viņa vaigu noritēja asara.) «Un tādēļ jūs sapratīsiet, ka palikt par latvieti man nenācās grūti ...»</p>
                 <p>«Bet vai tas arī algojās?!» Heibels iebilda ar mazliet apslēptu perfidu smaidu ...</p>
                 <p>Varaidošu Zanderis viņu cieši uzlūkoja. «Kā jūs domājat?! ...» Viņš bija drusciņ pakurls un bieži nedzirdēja, ko viņam sacīja.</p>
                 <p>«Interesanti, ļoti interesanti!» Heibels sacīja, it kā viņam piekrizdams.</p>
                 <p>Tā viņi nodzīvoja jautru vakaru, un vācieši ar latviešiem izšķīrās kā labākie draugi... «Nu ir labi, nu iet, kā vajadzīgs!» Pēteris, ejot uz mājām, Vītolam</p>
                 <pb/>
                 <p>sacīja. «Tagad šie vācieši runās par mums pavisam citādi ... Kad cilvēkus nepazīst, tad domā, ka viņi diezin kādi velni, bet, kad iepazīstas, tad redz, ka tā nemaz nav ...»</p>
                 <p>Galu galā pašu nepatīkamo gadījumu, adreses atraidīšanu, tie nemaz neatminēja ...</p>
                 <p>Otrā dienā viņi pamodās tikai pret pusdienu. Nebija diezin cik omulīgi ap dūšu. Galva sāp kā nelaba, un makā robs tāds, ka uz ilgāku palikšanu Pēterburgā vairs nevar domāt.</p>
                 <p>Brāļošanos ar vāciešiem tie bija gluži aizmirsuši, un, kad to atcerējās, tad skaidrā prātā tiem tā neizlikās nemaz tik pievilcīga.</p>
                 <p>Ieradās pie viņiem Varaidošu Zanderis. Arī viņš, kā rādījās, nebūt nebija tik rožainā gara stāvoklī. Arī varbūt viņu sirdsapziņa mocīja, ka tas tik dziļi ielaidies ar vāciešiem.</p>
                 <p>«Diezin, ko vācieši par mums saka!» Pēteris ziņkārīgi iesaucās. «Kas būs rakstīts avīzē «Nordische Presse»?»</p>
                 <p>«Man ir!» Varaidošu Zanderis ķēra kabatā. «Ceļā nopirku ...»</p>
                 <p>«Ai, tad vajag apskatīties!» Viņi meklēja un meklēja, būdami tai pārliecībā, ka slikts tur nevar būt, bet kas? Beidzot kādā saspiestā slejā tie atrada kaut ko, kas likās esam par to. Skaļā balsī Varaidošu Zanderis lasīja priekšā:</p>
                 <p>«Jau pirms sviesta nedēļas sākuma visā klusībā un pa lielākai daļai aiz kulisēm norisinājās traģēdija, kuru pēc ilgākas sagatavošanas beidzot vajadzēja izrādīt. Gabals saucas «Latviešu adrese», viņš apturēja un ievilka elpu... citi klausījās kā sastinguši. «Darbojošās personas viņa dažādās daļās ir dažādas. Ievadījums jeb prologs notiek kādā latviešu apgabalā Vidzemē. Lieta attiecas uz kādu ļoti šim laikam piemērotu finanču operāciju — lai sastādītu adresi un nodotu kādu kopēju lūgumu. Šis manevris ir ļoti piemērots, jo izrādās par ļoti izdevīgu, lai iegūtu eksistences līdzekļus dažiem industrijas bruņeniekiem (Industrieritter), kuru ekonomiskais stāvoklis pavisam satricināts; naudas vākšanas panākumi ir tikpat bagātīgi kā parakstu daudzums.</p>
                 <p>Pēdējo skaits sniedzās uz 30.000. Tie, kuri rēķināšanas mākslā nav tikuši tālāk kā līdz saskaitīšanai pa vienam, nesapratīs, ka viņu priekšā koeficients, kura vērtība ļoti atkarīga. Kam to izdosies kontrolēt? Papīris ir pacietīgs, un Vidzemes zemnieki, paldies dievam, devuši vairāk nekā vienreiz savu parakstu, ja tiem piesolīti zelta kalni. Ievadījums — Pēterburgā inaugurēts un Maskavā aplaudēts — nobeigts, trupa dodas uz Pēterburgu, lai palielinātu savu personāla sastāvu; trūkst vēl tikai jocīgās personas, kas iepriekš nodeklamētu prologu. Še tā parādās «Golosa» tērpā, alegoriskā kostimā; netrūkst arī aktieru starpā intrigu. Tā, piemēram, intriģē savā starpā direktors, kas spēlē varoņa lomu, ar jocīgo personu. Prologā trupai piesolīta publikas piekrišana, bet publikas piekrišanu lūgt aktieriem nav iemesla un to vēlēties nav nekāda vajadzība. Bet, neraugot uz to, līgums top noslēgts. Kas še ir piekrāptais krāpnieks? Pie tam tiek apgādāts viss vajadzīgais, adrese iesieta un vāks ar zeltījumu izrotāts. Sākas pirmais cēliens.</p>
                 <pb/>
                 <p>Notikuma vieta: kāda viesnīca Pēterburgā. Darbojošās personas: latviešu vadonis Vitolds līdz ar svītu. Adrese tiek nodota un pielikta pie aktīm. Vitolds, tāpat kā viņa cienījamā piemiņā senākais zemgaļu vadonis ar tādu pašu nosaukumu, ļoti maz, pazīst sabiedriskās dzīves prasījumus; starp citu viņš nezin, ka par to priekšmetu, par kuru lūdz, vismaz vajadzētu zināt drusciņ ko vairāk nekā no citu stāstīšanas (Hörensagen); viņa svīta par to vēl mazāk zin. Adreses sākums un kā tā sastādīta, vēl mazāk pazīstams. Pēc divu stundu pierādījuma, ka ir pilnīgi nezinātājs, Vitolds līdz ar savu svītu nokāpj no skatuves, un pirmoreiz tam iešaujas galvā doma, ka varbūt ir taisīts «fiasko». Pirmais akts nobeigts, tam seko starpspēle un atkal aizkulišu spēle. Aktieri cenšas iedvest viens otram dūšu, lai gan tie bīstas no rampes gaismas. Tie ir gatavi spēlēt otru cēlienu un, ja vajadzīgs, arī trešo. Kā viņiem spēle izdevusies, to redzēs no sekām, un tad nāks epilogs ...»</p>
                 <p>Varaidošu Zanderis valdīja savu uzbudinājumu un tikai ar mokām nolasīja līdz galam.</p>
                 <p>It kā aplieti ar aukstu ūdeni, Pēteris un Vītols viens otru uzlūkoja. «Tad tādi tie vācieši!?» Pēteris, atjēdzies no uztraukuma, iesaucās. «Ak tad tādi viņi ir! Nāk pie mums kā vilki avju drēbēs ...»</p>
                 <p>«Jā, tādi, — vai tad mēs to nezinājām!» Vītols piebilda.  </p>
                 <p>«Tā jau viņi arvien mācējuši!» Pēteris atņēmās. «Mūsu senčiem piedāvājuši rotaļu lietiņas, bet iekaluši tos verdzības ķēdēs ... Pazīstam mēs šos bremiešus, pazīstam! Arvien viņi tiem dāvāto viesmīlību izlietojuši nekrietni ...»</p>
                 <p>Varaidošu Zandera taisnības jūtas bija tādā mērā aizskartas, ka viņš nemaz nerunāja, bet piesarcis un uzbudināts soļoja pa istabu.</p>
                 <p>«Tu viņam izsaki visu kā godīgam cilvēkam, bet ko viņš tev iztaisa?» Vītols sūkstījās. «Cik tur daudz ļaunprātības! Mūsu līdzšinējā neizdevība, mūsu cerības uz nākotni, preses un sabiedrības simpātijas pret mums — — kā tas viss izķēmots un novilkts dubļos! Fui, cik tas no tiem vāciem ir riebīgi ...»</p>
                 <p>«Paši mēs tur esam vainīgi, paši!» Pēteris sita sev pie krūtīm un iededzās arvien vairāk bardzībā pret sevi. «Paši mēs to viņiem izstāstījām, devām ieročus rokā, lai mūs izper. Vai mēs to nezinājām, ka no vācieša vajag sargāties vēl vairāk kā no uguns! ... Ko tad Kļaviņš labi teica? ... Ar krievu mēs sadzīvosim, viņš teica, ar vācieti nekad! Bet mēs! Mums vācietis jau tas labiņais, lai viņš nāk un sēž pie mūsu galda, iztiksim ar viņu draudzīgi. Te nu ir tas! ... Te nu ir — — »</p>
                 <p>Varaidots ne mazāk jutās vainīgs un ne mazāk aizskarts. Piesarcis, īsi dvesdams, tas sniedza roku: «Ardievu!»</p>
                 <p>Viņi neprata to aizkavēt, nemaz nemēģināja to. Viņiem tā lieta krimta dziļu sirdī, ka viņa aiziešanu nemaz nemanīja... «Vai mēs to skaidrā prātā darījām? Sasodītais šņabis un vīns to darīja!» Pēteris guģojās. «Citam tā savu padomu izdot ... mēs jau esam rīkojušies kā mazi bērni ... Es viņu vairs ne savās acīs negribu redzēt, to indevi — —»</p>
                 <p>Bet tad viņš piepeši aprāvās ... viņš taču pats ar to tirgojās ... no šīs indeves vien dzīvoja ... «Nē, nē,» tas piepeši novērsa valodu uz citām lietām ... «Lai tagad iet uz trešo nodaļu vai kā, bet padošanās nav ... Aprunāsimies ar saviem krievu draugiem, bet padošanās nav! ...»</p>
                 <p>Vītols vēl pārlasīja avīzi, ko Varaidošu Zanderis bija atstājis ... «Iznāk tā, ka mēs esam kādi blēži un krāpnieki!» viņš sūrojās ... «Šovakar mums jāiet pie Vladimira Ivanoviča, bet ko lai viņš domā — —»</p>
                 <pb/>
                 <p>«Vai viņš nu nezin un vācieti nepazīst ...» Pēteris to mierināja. «Mēs viņiem parādīsim. Trešās nodaļas priekšnieks, grafs Šuvalovs, bijis pats Baltijas ģenerālgubernators, ir krievu kungs un zin it visus vācu niķus — —»</p>
                 <p>Atkal tas aprāvās, jo pats neticēja saviem vārdiem. Kņazs Bagrations tāpat bija krievu kungs un pazina vācu niķus, bet — —</p>
                 <p>Tuvojās vakars ... Viņiem bija jātiek pie Lamanska, kas diezgan tālu. Tādēļ tie sāka taisīties, lai drusciņ pastaigātos pa pilsētu un noliktā laikā būtu tur ... Bet nevis savus pelēkos delegātu kamzoļus tie vilka mugurā, bet melnus vizītsvārkus, ar banti iekantētus ...</p>
                 <p>Profesors viņus saņēma ļoti laipni un līdzjūtīgi. «Lasīju, lasīju, jūtu jums līdzi! Neģēlīgs apmelojums, kādu var izgudrot tikai vācietis. Bet Andrejs Aleksandrovičs to neatstās bez atbildes, varat palaisties uz to! ...»</p>
                 <p>«Jā, jā, Vladimir Ivanovič,» Vītols nopūzdamies atbildēja. «Ko lai dara tiem vīriem, kuriem tā spalva klausa ...»</p>
                 <p>Mājas kungs viņus ieveda dziļāk viesu istabā, kur jau bija priekšā kāds kungs tumšu smakra bārzdiņu un asu, caururbjošu skatienu. «Iepazīstināšanu te jūs ar «Московския ведомости» redaktoru Katkovu, Michailu Ņikiforoviču ...»</p>
                 <p>Protams, ka viņš to sacīja pa vāciski, jo mūsu delegāti citādi nesaprata.</p>
                 <p>«Priecājos ar jums iepazīties!» Katkovs tāpat pa vāciski atbildēja. «Man prieks, ka satieku no Baltijas cilvēkus, kuri man to personīgi var pastāstīt, par ko esmu tik daudz lasījis un dzirdējis no trešās rokas ...»</p>
                 <p>«Bet mēs jums nevaram nekā laba stāstīt, Michail Ņikiforovič,» Vītols atbildēja. «Esam nospiesti ļaudis ...»</p>
                 <p>Viņi piesēdās, aizpīpoja cigārus un sāka triekt ... Izrādījās, ka Katkovs ļoti labi runāja pa vāciski, bet vispār runāja ļoti maz, tikai jautāja ...</p>
                 <p>Vītols nu arī apstāstīja it visu, neslēpa arī savu uztraukto gara stāvokli par neizdevību pie ģenerālgubernatora, iekšlietu ministra un vācu intrigām. «Vai jūs, godātais Michail Ņikiforovič, nevarat mums dot kādu padomu, ko tagad lai iesākam?» viņš nervozu smaidu jautāja. «Jūs nevarat iedomāties, kādi ir mūsu apstākļi ...»</p>
                 <p>Katkovs cieta klusu, it kā viņš to nemaz nebūtu, dzirdējis. Pēc kāda brīža viņš iejautājās, it kā pavisam par ko citu runādams: «Vai jūs, Vītola kungs, man priekš «Maskavas avīzes» nevarat piesūtīt kādus ziņojumus par Baltijas apstākļiem? Par visu to, kas jums izliekas svarīgs?»</p>
                 <p>«Bet es — — es taču neprotu krieviski!» Vītols it kā atvainojās.</p>
                 <p>«Varat rakstīt arī pa vāciski,» Katkovs turpināja. «Latviski gan neprotu. Rakstiet tā, ka jūs rakstītu nevis avīzei, bet priekš manis. Es no visa tā tad pats sastādīšu rakstā visu to, kas varētu interesēt krievu sabiedrībai ...»</p>
                 <p>«Ko es citu varu rakstīt kā tikai lūgt, lai jūs aizstāvat latviešu intereses,» Vītols apdomājies sacīja. «Mums pašiem preses orgānu nav, kur aizstāvēties, savi atspēkojumi mums jāsūta tālu krievu avīzēm. Bet Baltijā «Nordische Presse», kura mani nostāda par krāpnieku, plaši izplatīta. Es nezinu, no kādiem līdzekļiem viņa pate dzīvo, cik viņai par to visu no baroniem samaksāts? Bet mani viņa apvaino, it kā es būtu nopirkts ...»</p>
                 <p>Še jāpiezīmē, ka iepriekšējo Katkovs vēlāku vēstules veidā, kura piesūtīta no Vītola, nodrukāja «Maskavas avīzē». Bet tagad viņš nekādā dziļākā pārruna neielaidās, ne arī deva kādu padomu, ko darīt.</p>
                 <p>Mūsu delegātu nospiestais gara stāvoklis caur to vis neatplauka. Tie bija satikušies ar slavenu vīru, un tas bija viss!</p>
                 <pb/>
                 <p>Priekšistabā bija dzirdamas balsis ... Mājas kungs sarunājās ar kādu jaunu viesi. Pēteris piesarka, jo tie atkal runāja par latviešu adresi un vāciešu ķengāšanos ... Katkovam laikam bija ļoti pazīstama šī balss, jo tas palocījās pret abiem delegātiem, piecēlās un gāja viņam kādus soļus pretim.</p>
                 <p>Profesoram Lamanskam ienāca līdzi kāds neliels vīrs iekantētā samta kamzolī ar augstām krūšu kabatām. Mati un bārdiņa melni kā ogle, un acis spulgojot meta vai dzirksteles ... Viņa sejā tāds noslēpumains, sāpīgs, dēmonisks vaibsts, ka, ja viņš kādu ciešāki uzlūkoja, tad tas to mūžam nevarēja aizmirst.</p>
                 <p>«Sveiki, Michail Ņikiforovič, sveiki Sv. Pēterburgā!» tas dzīvi sasveicinājās ar Katkovu, spiezdams viņam roku.</p>
                 <p>«Sveiki, Vladimir Daņilovič ...»</p>
                 <p>«Redziet, Michail Ņikiforovič, ar kādām grūtībām te jākaro taisnai lietai, kas sakrīt ar māmuļas-Krievijas interesēm,» tas ķērās taisni pie priekšmeta. «Bet lai kā, uz krievu sabiedrību, mūsu radu tautas delegāti var tomēr rēķināt ...»</p>
                 <p>No sākuma viņam vārdi drusku kā ķērās, bet tad plūda ārā tikpat kā karsta lavas strāva.</p>
                 <p>Katkovs noraustīja kamiešus. «Ģermānisms pie mums ņēmis ļoti stipras pozicijas, Vladimir Daņilovič,» tas atbildēja, citu visu paturēdams domās ...</p>
                 <p>Svešais izvilka no kabatas avīzes «Nordische Presse» numuru un sniedza to Katkovam. «Vai lasījāt?!»</p>
                 <p>«Lasīju, Vladimir Daņilovič! Žults pret adreses iesniedzējiem ... pārdroši apgalvojumi ...»</p>
                 <p>«Netīra lieta, goda laupīšana!» svešais attrauca ... «Kā avīze var apgalvot, ka adrese tiek iesniegta tikai tādēļ, lai uzlabotu delegācijas vadoņu materiālo eksistenci?! Kā viņa iedrošinās tos nolamāt «Industrie Ritter» vārdā, kurš apzīmē negodīgu rīcību un kurš krieviski nav tulkojams? Ka viņas apmelotais delegācijas vadonis Vitolds ar faktisko delegācijas vadoni Vītolu ir viena un tā pate persona, nav nekādi noliedzams. Starpība starp abiem tikai tik daudz, kā ja poļu vārdam Krajevski piekar klāt krievu burtu й, iznāk Krajevskij ... Avīzi katrā ziņā var saukt pie atbildības tiesas ceļā?! ...» No viņa balss varēja manīt, ka viņš uztraukts ne mazāk, kā kad tā būtu viņa paša lieta, lai gan pūlējās paturēt savu ārējo mierību.</p>
                 <p>«Tā kā Vītola kungs ar savu biedru mani pagodinājuši ar savu apciemojumu, tad man ir tas patīkams uzdevums jūs ar viņu iepazīstināt,» mājas tēvs sacīja. «Vītols, Kārlis Karlovičs, un Krauklītis, Pēteris Kristoforovs, latviešu delegācijas vadoņi — tiesību aizstāvis Spasovičs, Vladimirs Daņilovičs ...»</p>
                 <p>Mūsu draugi pret viņu godbijīgi palocījās. Mirdzošām acīm Vladimirs Daņilovičs spieda viņiem roku ... «Priecājos ar jums, kungi no brāļu tautas, tikties, priecājos ... Lai dievs dod, ka mums vēl daudz būtu tādu radenieku ... Un izsaku jums savu patiesu līdzjūtību pret vācu bulvāru preses frivolitāti ... Justos laimīgs, ja varētu jums kaut kādā ziņā pakalpot ...»</p>
                 <p>«Ļoti pateicamies, Vladimir Daņilovič!» Vītols atbildēja. «Dodiet mums padomu, kā lai dabonam nodot visaugstākā vietā savas tautas vēlēšanos un padevību ...»</p>
                 <p>«Tas ir ... tas katrā ziņā jums svēts un svinīgs uzdevums!» tiesību aizstāvis attrauca. «Bet jūs taču avīzi par apmelošanu sūdzēsiet?»</p>
                 <p>«Sūdzēt, jā!» Vītols sāpīgi savilka vaigu un nezināja, ko atbildēt... </p>
                 <p>Spasovičs viņu jautājoši uzlūkoja. «Jūs viņu sūdzēsiet?»</p>
                 <p>«Kur nu mēs?!» Vītols beidzot atmeta ar roku. «Mēs, nabaga zemnieciņi, ar</p>
                 <pb/>
                 <p>Pēterburgas redaktoriem. Kur mēs varam cerēt tos vinnēt, kur mums jau ar adresi tik grūti iet ...»</p>
                 <p>«Jūs taču atzīstat, ka tā ir netaisnība un — jūsu gods ir aizskarts.»</p>
                 <p>«To mēs atzīstam, Vladimir Daņilovič! Bet mēs esam par vāju, lai to izdarītu. Pēterburgas redaktori ... viņiem visas durvis vaļā, bet mēs —?!»</p>
                 <p>«Kā rādās, jūs mani nesaprotat, Karl Karlovič,» Spasovičs turpināja. «Vai jūs būtu ar mieru izdot man savu pilnvaru? Es tad mēģināšu, ko tur varēs izdarīt, un jums tur nekādu izdevumu nebūs. Jūsu lieta jau ir arī mūsu lieta ...»</p>
                 <p>«Pareizi, Vladimir Daņilovič!» arī mājas kungs piebilda. «Mūsu, slavofiļu, principi tāpat paliek nogānīti un apsmieti, ja lietu atstāj tā ...»</p>
                 <p>«Mēs viņu nedrīkstam atstāt tā, Vladimir Ivanovič!» Spasovičs attrauca. «Mēs nedrīkstam ļaut aizskart Krievijas svētumus ... Bet atkarājas no Kārļa Karloviča, vai viņš grib uzticēt man savu pilnvaru ...»</p>
                 <p>«Pateicos, Vladimir Daņilovič, labprāt gribu jums to uzticēt!« Vītols pasteidzās atbildēt. «Ja tikai es jūs par daudz neapgrūtinu ...»</p>
                 <p>«Nepavisam! Jūsu lieta, kā jau sacīts, ir arī mūsu lieta! Ģermāņu nekaunībai reiz jāliek robežas. Mēs nedrīkstam pielaist mūsu radu tautas centienu nogānīšanu un vēl, kur tie kļaujas klāt pie lielās Krievijas. Tātad paliek pie tam: rīt jūs ieradīsieties manā birojā un izdosiet man pilnvaru ... Es tad stāšos jūsu vietā kā sūdzētājs ...»</p>
                 <p>Vītols apsolījās, un ar to jautājums bija izšķirts.</p>
                 <p>Daudz vairāk galvas lauzīšanu darīja otrs jautājums. Tiklab mūsu delegāti, kā arī viņu draugi un pabalstītāji vienbalsīgi bija tanīs domās, ka latviešu delegācija nedrīkst apgurt. Visiem līdzekļiem tai jāgādā par to, lai pats cars dabū zināt latviešu tautas vēlēšanos un jūtas ... «Mēs visi smokam zem vācu jūga,» Vladimirs Ivanovičs sacīja. «Māmuļā-Krievijā valda vēl arvien vācietis un ārzemnieks ... Jau no Pētera Lielā laikiem. Noliecu galvu Pētera Lielā piemiņai, lielus darbus viņš pastrādājis: izcirtis Krievijai logus uz rietumiem, ievedis mums kultūru. Viņa valdīšanas laikā Krievija vairāk gājuse uz priekšu nekā citkārt pa gadu simteņiem. Bet medaļas otra puse tā, ka viņš mūs nodevis vācu kalpībā, no kuras vēl tagad neesam atsvabinājušies ... To mēs tagad redzam, kā oficiālā Krievija izturas pret uzvarētiem frančiem ...»</p>
                 <p>Manāms rūgtums izskanēja no viņa vārdiem. Arī Michails Ņikiforovičs domīgs pakratīja galvu ... «Jums taisnība, Vladimir Ivanovič! Krievijas augstākie kara vadoņi, ģenerāļi un valsts ierēdņi ir vācieši vai domā kā vācieši. Bet nav spoža viņu kara darbu vēsture!»</p>
                 <p>«Māmuļa-Krievija daudz ko pārcietuse, mani kungi,» Vladimirs Daņilovičs sacīja. «Neaizmirstiet, ka viņa pārcieta gadu simteņus ilgo tatāru jūgu, un tā arī viņa pārcietīs vācu jūgu. Atjaunota un spēcināta tautībā, viņa pacelsies no pīšļiem kā fenikss. Ja Krievija attīstās, kas tad Eiropā vēl viņai var stāties līdzās, viņas saimnieciskai un kulturālai bagātībai, viņas politiskai varai? ... Redziet, šo apziņu mums nebūs zaudēt, kungi, un ticēt savai lietai! ... Bet nu pie priekšmeta: es ieskatu, ka mūsu brāļu tautas delegātiem pie troņa būtu vēl pietikšana pa šādiem diviem ceļiem, pirms — galma ministriju un tad caur Pantaļeimonaju ... jūs zināt, viņa majestātes kancelejas III nodaļu. Bet, kā kā viņi nav privileģēta šķira ar sevišķām tiesībām un priekšrocībām, tad pirmais ceļš tiem nav pieietams. Atliek vēl tikai Pantaļeimonaja ...»</p>
                 <p>«Man nav liela uzticība pret Pantaļeimonaju,» mājas kungs attrauca. «Kāds</p>
                 <pb/>
                 <p>gars tur tagad valda, tad es nemaz neticu, ka III  nodaļa adresi maz gribēs pretim ņemt ...»</p>
                 <p>«To prasīt no viņas ir likumisks pamats, Vladimir Ivanovič,» tiesību aizstāvis pasteidzās atbildēt. «Katram Krievijas pilsonim caur viņu tiesība ziņot tronim par parādībām, kas nesaietas ar valsts interesēm ... Un tāda parādība šinī gadījumā ir nedabiskie apstākļi Baltijā.»</p>
                 <p>«Ak Vladimir Daņilovič,» mājas kungs atmeta ar roku, «nav trešā nodaļa vairs tā, kas tā agrāk bijusi. Senāk tā bija uzraudzība priekš satrapiem, lai tie nestrādā pret cara gribu un prātu. Nodaļai pašai bija pienākums zināt un ziņot par katru kaitīgu parādību valstī. Katram krievu cilvēkam, pat visvienkāršākam, bija tiesība caur viņas muti sacīt: «lūk, pie mums iet tā, tas man izliekas kaitīgs, car tētiņ, nepielaid, novērs to ... kaitīgs tas visai Krievijai!» Bet tagad — prasta žandarmērija šī iestāde. Drīzāk īstus patriotu krievus vajā, nekā nelikumības redz un taisnību apsargā. Ir noticis, ka cilvēki, kas ar to labāko pārliecību gājuši taisnības meklēt, izģērbti līdz kailai miesai, sodīti ar miesas sodu un tad palaisti vaļā. Par prastu sbiru iestādi izvērtusies šī nodaļa ... ļaudis viņai iet apkārt ar līkumu ...»</p>
                 <p>Mūsu delegāti izbijušies uzlūkoja savus draugus. Uz šo iestādi viņi bija likuši savas pēdējās cerības, bet ja tur šādas lietas — —</p>
                 <p>«Leģendas, kungi, leģendas!» Katkovs uzstājās. «Iestādei tikai grūtāks un sarežģītāks uzdevums nekā agrāk. Narodovoļci, nihilisti ar savu kaitīgo atmosfēru saģiftē Krieviju. Neaizmirstiet, kungi, ka 1866. gadā notika atentāts uz viņa majestātes svaidīto dzīvību, un Krievija vēl nebija atjēgusies no apžilbuma, kad 1867. gadā tāds atkal notika. Ir tādēļ jābūt nomodā, un tas daudz ko izskaidro ...»</p>
                 <p>«Cita ceļa neatliekas: ir jāgriežas pie III nodaļas priekšnieka, lai tas liek priekšā adresi viņa majestātei kungam un ķeizaram ... liek priekšā tādēļ, ka līdz ar to būs ziņots par tām Baltijas atsevišķām parādībām, kuras visai valstij kaitīgas. Kas savu taisnību meklē un par savu taisnību grib ciest, tam ne no kā nava jābīstas ...»</p>
                 <p>Viņa vārdiem bija burvīgs spēks, tas «dedza» un «dedzināja», kā Kļaviņš sacīja, Pēteris to manīja pie sevis. Viņa acis tagad liesmoja kā uguns... Arī Pēterim mēle it kā atdarījās, un viņš runāja pa krieviski. «No vietas nepakustēsim, kamēr savas tiesības dabūsim! Uz tam manu roku!» Viss tas, ko viņš šorīt lielīdamies bija sacījis, tikai sevi mānīdams, bija kļuvis par cietu, negrozīgu apņemšanos, nepieciešamu iekšēju sastāvdaļu.</p>
                 <p>«Ладно, ладно,» krievu draugi arī šo roku pieņēma ar sajūsmu un nesavtīgām simpātijām. Viņi visi vārda pilnā ziņā jutās kā brāļi.</p>
                 <p>Tad sāka plūst arvien vairāk jauni viesi, un beidzot bija laiks iet pie vakarīņām. Bet arī te mūsu delegāti bija dienas varoņi, un tika tukšota daža laba glāze uz viņu tautas veselību un labu izdošanos.</p>
                 <p>Dūšu! Karaļvalsti par dūšu! Tas bija tas, kas mūsu delegātiem visvairāk vajadzēja.</p>
                 <p>Tā bija, kā Vladimirs Ivanovičs teica ... Briesmu lietas pēterburdzieši runāja par III nodaļu. Bet cita ceļa viņiem vairs nebija. «Grafs Pēteris Andrejevičs</p>
                 <pb/>
                 <p>Šuvalovs ir tomēr krievu kungs,» Pēteris sevi un citus drošināja. «Kādi ir krievu kungi, to taču mēs redzam. Un bez tam viņš ļoti labi zin, kā mums ir, bijis mums par ģenerālgubernatoru. Viņam vācietis vis neiepūtīs ausīs to, kas nav ...»</p>
                 <p>No ārienes viņi šo iestādi bija jau vairākkārt apstaigājuši un smalki apskatījuši. Tā atradās uz Pantaļeimonajas, netāļ no Fontankas, Vasaras dārza tuvumā. Bet, neraugot uz visu pašiedvesto dūšību, tiem katrubrīd, kad nāca šīs iestādes tuvumā, sirds sāka savādi pukstēt.</p>
                 <p>Beidzot bija pienākusi norunātā diena, kad vairs nevarēja atkāpties. Svarīgais uzdevums pie šī grūtā gājiena būt viņiem par vadoni un tulku piekrita Gailītim, žirgtam cilvēkam kuplu, melnu bārzdu un dzīvu gaitu. Noliktā stundā viņš ieradās pie tiem uz Vozņesensku. Runāt viņiem vairs nebija vajadzīgs, jo visi zināja, uz ko lieta attiecas. No redzes jau arī tie likās tik apzinīgi un par savu lietu droši, cik vien iespējams, un devās taisni pa Sadovaju vien uz leju.</p>
                 <p>«Vai labāki neņemsim izvosčiku?!» Pēteris mēģināja jokot. «Vai neizskatītos labāki, ka latviešu delegācija piebrauc ar fūrmani?»</p>
                 <p>Vītols arī smaidīja, bet atmeta ar roku. «Lai paliek! Šodien mūs labāk lai tur par latviešu mužikiem nekā par latviešu bajāriem ...»</p>
                 <p>Nevarēja jau nemaz citādi, jo šodien tiem atkal bija mugurā pelēkie kamzoļi. Galu galā tie bija jau sasnieguši Ņevska prospektu un nogāja nu arī pārējo gabaliņu kājām.</p>
                 <p>Beidzot tie sasniedza «Zeļonij gorodku» un savu ceļa mērķi. Pie durvīm bez sargiem vēl zaldātu vaktis. Viņus vērīgi aplūkoja, apskatīja viņu pases un tad ielaida plašajās uzgaidāmās telpās.</p>
                 <p>Bija priekšā daudz ļaužu, bet no viņu sejām vien jau varēja lasīt, ka tie ne labprāt te, pa lielākai daļai pirmo reizi un dara to spiesti, tāpat kā mūsu delegāti, tādēļ ka cits tiem vairs neatliek. Nospiests klusums valdīja šinī telpā ... ikviens baidās pat pakustēties, šaubīdamies, vai tikai tas ir brīv? Vai caur to šo iestādi nedabūs pret sevi ...</p>
                 <p>Viņi gaida, gaida, — bet gaidīšana padara nervozu ... Pa brīžam viens no gaidītājiem pazūd aiz tumšajiem priekškarīem ... Paliek tur ilgāku laiku, ik pēc tam, cik viņa lieta sekrēta un svarīga... Bet, kas jau pārāk lielas cerības licis uz šejieni, tas, kā var redzēt, daudz gudrāks nav ticis, ne arī savam mērķim tuvāku ...</p>
                 <p>Mūsu delegāti skaita tos, kas tiem bijuši pēc kārtas priekšā. Arvien vairāk to skaits dilst, arvien tuvāk brīdis, kad priekš latviešu tautas izšķirsies svarīgais moments, un tādēļ dūšu, dūšu! ... Pēteris, cilvēks, nekā ļauna neapzinās, tomēr sirds tik ērmoti lēkā pa krūtīm ...</p>
                 <p>Beidzot viņu rinda ... dūšu! Lai tie tur aiz zaļajiem priekškarīem nedomā, ka viņi kādi zaķa pastalas ...</p>
                 <p>«Latviešu delegācija!» kāds ierēdnis skaļi nosauc ... kā sveces viņi kājās ... bet tad sargi atver tumšos priekškarus, pa kuriem iznāk ģenerālis pie viņiem. Viņi saprot, ka tas nenotiek aiz lielas cienības pret viņiem, jo viņa ekselence skarbi iesaucās: «Латышская делегация...»</p>
                 <p>«Вот они, ваше превосходительство,» ierēdnis norāda uz viņiem.</p>
                 <p>Grafs viņus uzlūko stingri no galvas līdz pat kājām, it kā tiem gribētu līdz īkstīm cauri skatīt. Tas stars, ko raida viņa šaurās, iešķībās acis caur zemo pieri, izteic kaut ko augstprātīgu un nicinošu. Viņi grib turēties dūšīgi, bet dūša tomēr plok ...</p>
                 <pb/>
                 <p>«Ko jums vajag?» tas uzsauc stingrā balsī pa krieviski. «Kādēļ braucāt uz Pēterburgu?! ...»</p>
                 <p>Vītols, kas tas barvedis, nemāk neko atbildēt, tikai paklanās un pasniedz adresi ...</p>
                 <p>Grafs tajā drusku ieskatās, tad lūkojas tai pāri uz delegātiem. «Uz kāda pamata?! Kas jums tādu adresi licis nodot?!»</p>
                 <p>Delegāti nezin citu kā paklanīties. Nobaidījušies jau tā, un vēl pa krieviski ... ne vārda nevar izdabūt...</p>
                 <p>Te Gailītis, dzīvs cilvēks kuplu, melnu bārzdu, saņem dūšu un stājas priekšā. «Jūsu augstā ekselence, viņi runā latviešu tautas vārdā — —»</p>
                 <p>«Latviešu tautas!» ekselence viņu pārtrauc. «Kas tā par tautu? ... To mēs izmeklēsim bet jūs kas? — Pie delegācijas piederīgs? ...»</p>
                 <p>«Nē, esmu students Pēterburgas universitātē — —»</p>
                 <p>«Kas, students?!» ekselencei acis sāk zvērot ... «Un tad jūs noņematies ar tādām lietām?! Kas?! Ko! ... Ārā — —»</p>
                 <p>«Ekselence!» Gailītis palokās, grib sev par attaisnošanos ko sacīt. — «Ārā!» grafs rāda uz durvīm ... «Jeb es jūs likšu dzelžos kalt! ... Uz Sibiriju izsūtīšu — —»</p>
                 <p>Gailītis, ne atpakaļ atskatījies, sprūk pa durvīm laukā ... pazūd uz pēdām ... Ekselence minstās uz vietas un krāc vien no dusmām ... «Dievs kungs, stāvi mums klāt!» delegāti nodomāja un sarāvās tikpat kā pelītes ...</p>
                 <p>Grafs tomēr beidzot savaldās un griežas pie viena no saviem adjutantiem. «Baron fon Osten-Zaken! Prasiet viņiem, kādēļ tie uz Pēterburgu braukuši un ko tie no augstās valdīšanas vēlas?»</p>
                 <p>Barons, jauns cilvēks, palokās, uzrunā delegātus skaidrā latviešu valodā. «Kas jums trūkst, mīļie draugi, un kādēļ esat braukuši uz Pēterburgu?»</p>
                 <p>Ā, nu visiem dūša atplaukst ... Ja jau ielaižas runā, tad ir labi, un, ja jau pa latviski, tad runātāju vai cik. «Savu taisnību braucām meklēt,» pagasta vecākie visi kā vienā balsī. «Mēs, lielskungs, vairāk negribam kā tikai to pašu, kas ir Krievuzemē ... dodiet mums tādas pat rektes un tiesības, un mēs vairāk neprasām ...» Un Golvers, kam sevišķi bija izrunāšana, vēl pieliek no sevis: «Mēs, lielskungs, gribam krievu repormas un krievu tiesas.»</p>
                 <p>Osten-Zakens viņu mazcienīgi uzlūko. Nebija jau arī viņam nekāda gudrenieka izskats: zema piere, noauguse ar matiem, tīri pēc mežacilvēka. «Ko tu, veci, zini no krievu tiesām?»</p>
                 <p>Bet, ja tas iznāca uz izrunāšanos, tad par Golveru varēja sacīt: neskaties vīru no cepures. Ja viņš sāka laist vaļā savu teicamo, tad viņu septiņi advokāti nevarēja aizrunāt. «Vaī lielskungs,» tas uz vārdiem attrauc, «tās krievu tiesas ir vienas labas tiesas ... Kad mums tādas būtu!»</p>
                 <p>«Kā tad tu to zini?! Tu taču neesi študierējis par tiesas kungu?»</p>
                 <p>«Neesmu vis! Neesmu nekāds mācīts cilvēks, bet, ja jau es savā muļķa prātā varu aptvert, ka tās ir labas tiesas, tad jau tie študierētie viņas atzīs par vēl labākām — —»</p>
                 <p>«Kur tad tu, veci, esi redzējis tās krievu tiesas?!» Osten-Zakens viņu nepacietīgi pārtrauc.</p>
                 <p>«Vaī lielskungs, trīs nedēļas dzīvojot pa Pēterburgu, esmu noskatījies diezgan, ka te miera tiesas spriež. Ātri tu, cilvēks, dabū savu taisnību! Vienalga, vai tas bagāts vai nabags, kas likums ir, tas ir ... Bet kur tad pie mums, Vidzemē? Ja mums jāprāvojas ar lielkungiem, tad gala nav. Pirms iesūdz pie</p>
                 <pb/>
                 <p>draudzes tiesas,—tad izliek garu, garu termiņu! ... Kungs vienreiz nenāk, otrreiz nenāk, trešo reizi atnāk gan, bet lūdz laiku apdomāties. Ceturto reizi atkal nav ieradies kunga liecinieks, muižkungs, vajag atkal garu termiņu, es saku, lielskungs, vajag vismaz gadu piecu sešu, līdz tiekam draudzes tiesai cauri. Nu pārsūdz uz kreistiesu ... tas pats muziķis! Sūta atpakaļ lietu uz draudzes tiesu pa vienai lāgai, pa otrai lāgai, un, kad tad vēl labi izprāvojušies pa «kreistiesu», tad beidzot tā lieta nāk uz «ūp» (Hof) tiesu. Kā tikai tas gals būtu daudzmaz rokā, te pasprūk atkal vaļā ... sākam atkal no jauna pie draudzes tiesas, pie kreistiesas. Un, ka tad nu tas sūdzētājs nomirst, tad prāva ir cauri. Ātrāki mēs taisnības nedabonam ...»</p>
                 <p>Nācis savā elementā, tas stāsta un stāsta, un arī viņa biedri aizmirsuši svarīgo situāciju un, zobus rādīdami, viņam piebalso.</p>
                 <p>«Ko viņš tur stāsta?!» grafs beidzot nepacietīgs ieminas.</p>
                 <p>Adjutants viņam nu visu to pārtulko. Ekselencei acis arvien vairāk sāk zvērot, drīz tas uzlūko adresi, drīz delegātus, tad beidzot sāk kliegt: «Diezgan! Pasakas! Muļķības! Zinām it visu ... arī, kā pie Palkina uzdzīvojuši ... Visu galvaspilsētu man uztraukuši! Noraidu! ... Bez ievērības atstāju! Aha, latviešu bajāri! Divdesmit četru stundu laikā man atstāsiet Pēterburgu, jeb vai jūs izsūtīšu pa etapu! Izmācīšu!»</p>
                 <p>Un, vēl kādus soļus pagājis, viņus visus ar īgnumu uzskatījis, it sevišķi Vītolu, tas uzgrieza tiem muguru. «Darīet viņiem to zināmu!» tas pagriezās pret savu kambarkugu, tad nozuda aiz biezajiem priekškarīem.</p>
                 <p>It kā tos būtu ķēris zibens, tiem karstas tirpas vien pārskrēja pār muguru. Barons fon Osten-Zakens viņiem to visu pēc iespējas mīkstiem vārdiem paskaidro, tomēr nevar apslēpt savu skaudīgo prieku. «Tā iet, kad klausa musinātājiem!» tas vēl tēvišķi piebilst. «Taisieties tagad nu tikai ātri no Pēterburgas projām, jo, tiklīdz jūs ķers, slikti būs ... Sūtīs jūs tad uz Rīgu no pagasta uz pagastu pa etapu.»</p>
                 <p>Viņi nelūdzas, neprasa arī padomu, aizmirst adresi un visu un, galvas nokāruši, atstāj telpas. Tikai ātrāki no šejienes projām! Gailītis diezin kur aizlicies ... tie jau arī viņu nemaz neiedomājas, iet tikai uz priekšu, vienalga, kurp.</p>
                 <p>Pa Fontanku tie izgājuši līdz Ņevas krastiem un dodas gar Vasaras dārzu tālāk. Vēl neviens nav vārdu teicis un minējis: «ko nu darīsim?!»</p>
                 <p>Ejot gar Marmora pili, tie satiek nejauši kādu tautieti. Tas bija kāds Taube, rīdzinieks, agrāk turējis pārdotavu Kaula māja pie Vērmaņa dārza, bet tad izbankrotējis un atnācis uz Pēterburgu.</p>
                 <p>«Ē, Vītol, vai mani vairs nepazīsti,» tas iesāka, kad viņi nepazīti tam gribēja paiet garām. «Esmu tagad Pēterburgā.»</p>
                 <p>«Tā, tā, nu, kā tad labi iet?»</p>
                 <p>«Esmu pie lielkņaza Konstantina Nikolajeviča par oberhofmeistaru.»</p>
                 <p>Neticīgi Vītols pacēla acis. «Varbūt par kādu lielāku sulaini,» viņš pie sevis nodomāja. «Kur tu, latvietis, tiksi par ko lielāku!»</p>
                 <p>«Dzirdēju, ka tu ar citiem esi atbraucis ar kādu latviešu adresi. Nu, vai būs kāds iznākums?»</p>
                 <p>«Slikti! Neņem pretim. Divdesmit četru stundu laikā mums jāatstāj Pēterburga.»</p>
                 <p>«Hm!» Taube noraustīja kamiešus. «Ja jūs varbūt grieztos pie lielkņaza Konstantina Nikolajeviča —»</p>
                 <p>«Tu jau dzirdēji, divdesmit četru stundu laikā mums jāatstāj Pēterburga. Un,</p>
                 <pb/>
                 <p>ja mūs noķer, ka esam ilgāki, mūs izsūta uz Rīgu pa etapu ...» Viņš tam īsos vārdos lietu apstāstīja.</p>
                 <p>«Jā, jā, bailīga lieta! Bet paga, es parunāšu ar lielkņazu! Kas tur liels var būt? Varbūt viņš pieprasa no grafa Šuvalova ziņas un tur ir kāds iznākums?»</p>
                 <p>Viņš sāka to lietu vēl tālāk pārlikt, bet viņiem vairs nav nekādu cerību. «Esi tik labs,» Vītols atbild, «ja varī mūsu labā ko darīt, tad darī! Bet nu ardievu ... Mums jāpasteidzas, ka laikā tiekam no Pēterburgas projām ...»</p>
                 <p>Kad viņi sasniedza savu korteli Vozņesenskā, viņus gaidīja jau priekšā studenti. Ar Gailīti tie nebija tikušies un bija nākuši, lai dabūtu zināt iznākumu. Tomēr Varaidošu Zanderim bija kas priecīgāks viņiem paziņot ...</p>
                 <p>«Bet ta' tad nu «Голос» sadod «Nordische Pressei»,» viņš trauca. «Redzi, te ir garš ievadraksts. Avīze atraida, ka te no latviešu puses varētu būt kāda ļaunprātīga aģitācija. «Ļaudis», te stāv rakstīts, «kas parādījuši tik lielu padevību tronim un piekrišanu krievu tautai, nevar būt aģitatori.» Tālāk teikts, ka adrese gājusi pilnīgi likumisku ceļu. Nav varonīgi, ka «Nordische Presse» uzvarētos izsmej. Kādēļ vācieši noliedz adreses nozīmi? Kādēļ «Nordische Pressei» izliekas tas smieklīgs, ko latvieši lūdz? Kādēļ viņa nevietā parāda šādu cinisku ņirgāšanos (циническую хохоту)? Nevar avīzi vairāk sodīt, kā nedrukājot viņas uzbrukuma rakstu, lai tad tā pate kaunas no tā ... Var notikt pavisam citāda traģikomēdija nekā tā, kuru viņa pravietojusi. Notikuma vieta: krievu zvērinātā tiesa. Darbojošās personas: «Nordische Presse» un viņas apmelotā latviešu deputacija ar saviem pilnvarniekiem. Un fināls: cietuma istaba ar uzrakstu: «par apmelošanu ...»»</p>
                 <p>«Vai tas nav lieliski, ko?!» Kļaviņš arī no savas puses iebilda... «Neviens cits to nevar būt rakstījis kā tikai Vladimirs Daņilovičs! ...»</p>
                 <p>Viņi skatījās, un tiem uzkrita, ka draugi par to nemaz nepriecājās ... Nemaz negribēja nākt ārā ar to, kā šodien vedies ...</p>
                 <p>Pēteris nopūtās. «Ko nu viss līdz?! ... Mums tomēr divdesmit četru stundu laikā jāatstāj Pēterburga ... ja ne, — mūs izsūta kā arestantus ...»</p>
                 <p>Un, kad studenti viņu vēl neticīgi uzlūkoja, Vītols piebilda: «Jā, jā, draugi, mūsu tautas lieta ir zaudēta! Mums jābrauc uz mājām, nekā neizdarījušiem ...»</p>
                 <p>Viņš apstāstīja arī tiem lietas iznākumu. Arī jaunekļi nokāra galvu un tīri asaru pilnām acīm to visu noklausījās. Tātad trešā un pēdējā neizdevība ...</p>
                 <p>«Jā, jā,» Pēteris sūkstīdamies vēlreiz atņēmās ... «tagad nu mums mute pilnīgi cieti ... Tagad lai vācietis dara ar mums, ko grib ...»</p>
                 <p>«Vai tad nav nekādu cerību?» Varaidošu Zanderis skumji ieminējās ... «Krievu prese, sabiedrība . ..»</p>
                 <p>«Neko mums nevar līdzēt, neko!» Pēteris attrauca ... «Mēs esam maziņi ... mazu visi stumda un grūsta ... Bet kad mēs izaugsim lieli! Ak draugi, kas mums var līdzēt, ja paši sev nevarēsim līdzēt ... Mēs daudz ko esam izcietuši, tādēļ arī to izcietīsim! ... Un es nezaudēju dūšu. Mūsu pēdas ar zāli neapaugs. To darbu, ko esam uzsākuši, to turpinās nākošā paaudze ... tā paaudze, kas celsies pēc mums, jaunā paaudze... Un, lai tur kā, es ticu un ceru mūsu tautas nākotnei ...»</p>
                 <p>Viņš nolika it kā zvērastu, un jaunie studenti to uzklausījās liesmojošām acīm ... Vītols turpretim sērīgi pasmaidīja ... «Ticēt un cerēt, — mums cits nekas neatliek ... Bet nu, draugi, mums jāšķiras ... Mani nospiež katra turpmākā minūte, ko pavadām Pēterburgā ... Uz redzēšanos! ...»</p>
                 <p>«Uz redzēšanos ... Uz redzēšanos labākos laikos tēvijai un dzimtenei! ...»</p>
                 <pb/>
                 <p>Skūpstīdamies studenti no tiem atvadījās un aizgāja ... Un delegāti klusu sameklēja savas mantas, devās uz vilcienu un vēl tanī pašā vakarā aizbrauca no Pēterburgas ...</p>
             </div>
             <div type="chapter">
                 <head>Divdesmit otrā nodaļa</head>
                 <p>Braucot pa ceļu, Pēteris pārdomāja notikušo, skaitās, «errojās» un atmeta ar roku: «ko tur tik daudz! ...» Bet svaigais, dzidrais janvāra gaiss uz viņa gara stāvokli tomēr darīja labu iespaidu. Piebraucot Rīgā, viņš nemaz vairs nejutās tik notriekts.</p>
                 <p>Kad viņš sasniedza savas māju durvis, viss viņam nāca priekšā kā sapnis ... Tikai tagad viņš noskārta, ka ir bijis lielu laiku projām, par tautu rūpēdamies, mājas gluži piemirsis ... pat ar savu sievu nav sazinājies ...</p>
                 <p>Viņš iesteidzās pirms vīnūzī... Koška aiz letes ... «Kā nu viņiem iet? Kā andelējuši? Kā bez viņa iztikuši?» Jautājumi birst viens pēc otra kā krusa.</p>
                 <p>Bet komijam ir darīšanas ar viesiem tik notuļ, ka ne lāgā ar viņu apsveicināties nepagūst. Pēteris negaida ... steidzas tālāk savā dzīvoklī ...</p>
                 <p>Pirmo, ko viņš sastop, ir sievas māte. «Nu jaunskungs, kur tad tu nu dzīvo?» viņa to sagaidīja, un nevarēja zināt, vai tas pa jokam vai pārmetums. «Domājām jau, ka būsi aizbraucis pavisam ...»</p>
                 <p>«Nu, nu, kur tad nu skriešu?!» viņš smiedamies ķēra pēc viņas rokas un to skūpstīja. «Kā nu mājas aizmirsīšu? ... Bet kā tad nu labi dzīvojat?»</p>
                 <p>«Kā tad nu dzīvojam?!» viņa divdomīgi attrauca ... «Cits strādājam, cits guļam — —»</p>
                 <p>Viņš piepeši satrūkās. «Kur tad Marīs? Vai slima —?»</p>
                 <p>Te blakus istabā iebrēcās spilgta bērna balss, un viņš saprata visu! Ar vienu lēcienu bija tur ... Marīs vēl gultā ar zīdaini pie krūts, uz kura noraugās ar mātes lepnumu ...</p>
                 <p>«Marī-, zelta drostaliņ, ko tu darī?!» Prieka pārņemts, tas nokrīt pie viņas gultas uz ceļiem, spiež viņas svabado roku pie sava vaiga, skūpsta to karsti, pateicīgi, laimīgi ...</p>
                 <p>«Zīdu tavu dēlu!» Viņas brūnās, vilstošās acis vēl spodrākas un dziļākas kā citkārt un staro pār mazo brēkuli, kurš dūšīgi iesūc barību no viņas krūts. Viņa gatava tam upurēt savas asinis.</p>
                 <p>«Manu dēlu! ... tad tiešām, kā toreiz runājām,» viņš, vēl jo vairāk ielīgsmots, trauca. Viņam vairs nebija jāprasa, kas jaunais: vai dēls vai meita? Dēls tas ir! Viņa vietnieks ... jaunais Krauklīts, kas staigās tēva pēdās ... Tā ir tā jaunā paaudze, kas turpinās uzsāktos ceļus tautas labā ...</p>
                 <p>Kad mazais bija paēdis, viņš ņēma to uz savām rokām, šūpoja, vicināja un gribēja aiz prieka vai gaisā sviest. «Kā mēs viņu sauksim?!» tas uzstādīja jau priekšlaicīgu jautājumu. «Austaru vai Viesturu, kā mūsu senčus sauca? Vai atkal par Vitautu, Olģerdu, Ķeistutu pēc leišu varoņiem? Katrā ziņā viens studierēts latvietis tas būs, viens augsti mācīts vīrs!»</p>
                 <p>Arī sievasmāte to visu ar labpatiku noklausās. Bet tie jaunie vārdi, kurus Pēteris liek priekšā, viņai gan nepatīk. «Zirgu vai suni sauc, kā gribi, bet cilvēkiem liec riktīgu vārdu: Pēteri, Indriķi, Kristapu vai Kārli! Tā tu zini, kā viņu saukt, un tu nekad nevarī sajukt ...»</p>
                 <pb/>
                 <p>Marīs, protams, bija Pētera pusē. «Jā, bet, mem, tie ir galu galā vācu vārdi. Mēs savam dēlam gribam likt īsti tautisku vārdu.»</p>
                 <p>Māte laikam īsti neuzķēra, iekš kam tas protests pastāv. «Vācu vārdi man arī nepatīk, sevišķi pie sievišķiem: Vilumine, Pilupine, — tu jau, cilvēks, varī nolauzt mēli, tos saukdams! Bet viens riktīgs vārds: Anna, Grieta vai Jūle un ar to pietiek ...»</p>
                 <p>Nu, par to jau arī neviens negribēja strīdēties. Galvenā lieta, ka viņš būs «studierēts», tur viņu uzskati vienbalsīgi. Un Marīs stādās jau priekšā, kā viņš skatās likumus un pasaka katram, uz kuru punkti tam taisnība. Un biedrībā viņš runā tik sparīgi un jauki, ka nevar ne noklausīties ... Vecai Mikumietei atkal priekš acīm cits: mācītāja talārā viņš uz kanceles un ar savu dievavārdu miekšķē it visiem sirdis, ka «vai»! Un Pēteris iesaucās: «Tā ar vienu vīnūzīti vairs nevar dzīvot! Priekš dēla arī vajag. Tagad nu ir jāpastarojas vairāk.»</p>
                 <p>Viņam uznāk liela kāre un vēlēšanās savu mantu pavairot. Tikai viņš vēl nezin, kā?! Apsveicinājies ar saviem mīļiem, viņš tādēļ dodas savā saimniecībā, iedziļinājās atkal pilnīgi savā dienas gaitā, no kuras izkritis. Viņš ir atkal laipnais, acīgais vīnūžnieks, kāds bija agrāk pie Brikmaņa, un nauda griežas. Pat tirgus sievas, iejūsminātas no viņa laipnības, sāk vairāk tērēties nekā agrāk ...</p>
                 <p>Sakārtojis daudzmaz savu mājas dzīvi, tas nu paceļ galvu arī uz ārieni. Jāiet uz biedrību, jāapskatās, kā tur iet ...</p>
                 <p>Pilna sapulce jau notikusi, viena trešā daļa runas vīru pārvēlēti, un, kā viņam likās, tad uzvarējuši saimniecības vīri. Bet Fr. Veinbergs ievēlēts par priekšnieku. Tikai plaisa starp abām partijām nav tikusi ne par matu mazāka, bet gan vēl asāka ...</p>
                 <p>Viņu ieraudzījuši, visi uzreiz kā spārnos. «Nu, Krauklīt, kā tad izgāja pa Pēterburgu? Ko tad valdīšana saka par vāciešiem? Vai dabūsim rektes?»</p>
                 <p>Pēteris taču nevarēja teikt to dieva taisnību, ka nav nekādu cerību. Viņš apzinīgi noraustīja kamiešus. «Liekas, ka izgāja diezgan labi ... Cik tikām runājuši ar augstiem kungiem un ministriem, tad visi atzīst, ka mums vajag vienādas tiesības ar vāciešiem ... lietu viņi liks izmeklēt ...»</p>
                 <p>«Ak, tad tur nekā nebūs!» Lauris, kurš pēdējā laikā vairs ne ar ko nebija mierā, iesaucās. «Uz izmeklēšanu nav nekā ... gan vācietis viņam acis aizsmērēs. Jums tūlīt vajadzēja dabūt līdzi rakstu, melnu uz baltu, ka tur vēlāk vairs neko nevar grozīt. Bet, ja tas nav, tad es tur nekā nedodu ...»</p>
                 <p>Arī citi pētoši uzlūko Pēteri. «Vai tad mēs ministerim varam tādu rakstu no rokam izraut, ja viņš tev nedod. Viņš saka: lietu izmeklēs, un diezgan! Un kas tad?! Sliktāki mums taču vairs nevar būt kā tagad. Zemāku vairs nevaram krist, tikai celties ...»</p>
                 <p>Te viņš ieskatījās, ka aiz letes nav neviena. «Kā, vai tad bufete šodien cieti?»</p>
                 <p>Tikai nu viņš dabūja zināt pašu svarīgāko un jaunāko. Ekonomijas turētājs, pēc tautības vācietis, bija atteicies no līguma un uz ātru roku izvadājies, tādēļ ka nespējot maksāt to īri.</p>
                 <p>«Biedrībai jau tā bija naudas bads,» Kreilis sūrojās, «nu izkrīt vēl īre no ekonomijas. Māja tikai pusgatava, dažas telpas vēl neieņemtas, fronte nepucēta. Baumanis nāk virsū, lai gādā priekš tam līdzekļus, ja ne, tas no priekšniecības pavisam atteiksies ... Cik ta nu tālu tā aiztiksim!»</p>
                 <p>«To mums dara tie strīdi!» Mārcis žēlojās. «Biedri atkrīt ... prasi, cik šogad ir to, kas savas kartes izņēmuši? Tādi tie ļautiņi ir! Uznāk kas jauns, visi tikpat ka spārnos... bet, tiklīdz iet drusku sliktāk, nozūd visi kā žīdi pa Miķeļiem!»</p>
                 <pb/>
                 <p>«Nu šodien jau izsludināta solīšanās, redzēs, cik to ekonomu ieradīsies,» Mikums piebilda. «Nenāk jau tie ļaudis uz biedrību vairs ne akli... Kas tas būtu par tik daudz biedriem? Ja katrs biedrībā pa dienu tikai kādas kapeikas notērētu, ekonoms itin labi varētu dzīvot.»</p>
                 <p>«Ļaudis nenāk uz biedrību tā brandavīna un alus dēļ!» Laurim acis ugunīgi iemirdzējās. «Viņi nenāk tādēļ, ka nav sagaidījuši to, ko cerējuši. Ko tad biedrība tautai ir devuse? Mums ir zinātnības komisija, bet kur mūsu zinātnieki palikuši? Savas acis tie vairs biedrībā nerāda. Es jau esmu mācīts, es daudz ko zinu, man jau nepas ar tevi, prastu cilvēku, sēdēt pie viena galda. Ja tu esi mācīts un gudrs, tad neturi savu sveci zem pūra! ... Māci arī tautu, māci mani ... Kur es lai to smalkumu ņemu, ja tu negribi man to rādīt, negribi dot man labu priekšzīmi?»</p>
                 <p>«Ir jau taisnība!» kāds no saimniecības vīriem ieminējās. «Tā jau vācu avīzes raksta, ka latvietis, kas ticis pie vācu gudrības, esot tāds pats vācietis kā citi. Tādi jau tie mūsu zinātnieki ir ...»</p>
                 <p>«Ak tad jūs, saimniecības vīri, esat labāki!» Lauris saslējies attrauca. «Ja jums nauda un vācu mēle, jūs tādi paši vācieši esat. Priekš kam Baumanis namus būvē? Priekš vāciešiem būvē ... Viņam jādzīvo tā, lai vācieši tam dod būvēt ... Tomsons ceļ tādu pat fabriku kā vācietis. Mēslus, ko viņš tur mals, tas mals priekš vācu baroniem. Un, ja viņš nāk uz biedrību, tad tikai tāpēc, ka te var satikt mužikus, kuriem savus mēslus iesmērēt.»</p>
                 <p>«Es lūdzu!» Fuchsings, pietvīcis vaigā, iesaucās. «Kas tie par aplamiem apvainojumiem?! Kādēļ tad mūsu izglītotie tiek no vācu administrācijas spaidīti? Jūs jau nezināt, ko jūs runājat. Cilvēks, kas prot citas valodas un tomēr vēl skaitās par latvieti, tiek ieskaitīts par dumpinieku, kuru vajag uzmanīt ...»</p>
                 <p>«Hm, hm, hm!» Lauris, pārgudri smiedams, viņu uzlūkoja un nogrozīja galvu. «Ak, jūsu dumpība! Ja jūs ar savām vācu mēlēm pret vāciešiem tik daudz nelocītos, bez sāls mēs viņus saēstu! Bet jūs? Visi jūs sēžat kopā pie viena galda, sadzerat pa draugam un sarunājaties pa vāciski: «Starp mums ir miers!» Mums tikai izgudrēm vajag tā izlikties, lai tie prastie ļaudis redz, ka mēs cīnāmies. Jūs sakāt, vācu avīzes par jums raksta tā un tā. Bet kur ir Dīriķis? Par ko viņam avīze? Par ko tas vāciešiem neraksta pretim, kad tie uzbrūk biedrībai? Jā, kur nekāda atbildēšana nav jādod, tur viņš gan māk rakstīt, piemēram, ka Tomsona lugā: «Mika nāk mājā», nav nekādu darīšanu (darbības). Un tad jūs vēl brīnāties, ka tauta atraujas no biedrības ... Kāds labums viņai no tās? Kāds labums, pasakiet?»</p>
                 <p>Fuchsings patiešām nesamanīja, ko atbildēt, un aizskarts norūca: «Klusu ciešana ir tā labākā atbilde.» Tāpat Kreilis un Mikums klusēja, jo viņiem šķita, ka Laura «jūs» zīmējas arī uz viņiem, caur ko tie pieskaitīti pie tiem izglītotiem, kas viņiem lieliski glaimoja.</p>
                 <p>Lauris nebija ne ar ko mierā, nei ar zinātniekiem, nei ar saimniecības vīriem, nei ar pašu biedrību. Viņš tumši nojauta, ka tā ilgi vēl nav tas gaismas un brīvības ideāls, kādu tas sev tēlojies, nav arī tā drošā karotāja priekš tautas tiesībām. Tie vīri, kas brauca uz Pēterburgu, to darīja paši uz savu galvu, un, ja tiesības gūs, tas nebūs biedrības nopelns. Un tāpēc tad arī tas savus asos dusmu cirtienus zvēla uz visām pusēm.</p>
                 <p>«Es jau arī nesaprotu, kādēļ «Baltijas Vēstnesis» to stiķi brāķē?» Mārcis, turēdams Laurim kanti, ieminējās. «Ir taču tur ko pasmieties, ir nopūsties ...»</p>
                 <p>«Tāpēc, ka viņš neprot strādāt, draugi!» Lauris iesaucās. ««Mājas Viesim»</p>
                 <pb/>
                 <p>ir savi 7000 ņēmēju, bet «Baltijas Vēstnesim» tikai 1500.» Un nicinoši un mazcienīgi tas noskatījās uz visām pusēm. «Ai, ai, ai, mūsu mācītie, mūsu turīgie ... Ne jūs derat pīpē, ne ragā ... Nav nospļauties par jums ...» </p>
                 <p>Un, paķēris savu cepuri, tas aizgāja.</p>
                 <p>Fuchsings, uzšāvies kājās, uztraukts noskatījās viņam pakaļ. «Tas cilvēks man nepatīk, nepavisam nepatīk! Katram tas uzbrūk, par katru ņirgājas, katra darbību nosmej un kritizē. Kas tad viņš pats tāds ir? Pavisam prasts, neizglītots cilvēks! Nav jau nemaz zināms, no kam tas dzīvo... Ir laiks biedrību tīrīt no šādiem tumšiem, dumpīgiem elementiem ...»</p>
                 <p>Visi it kā piesarkuši klusēja, lai gan, kā redzams, ar Fuchsingu vienis prātis bija klātesošo lielākā daļa. Tikai neviens negribēja savus uzskatus klāstīt.</p>
                 <p>«Savu amatu tas jau gan vairs negrib piekopt,» Kreilis beidzot ieminējās. «Es gribēju, lai viņš man izlāpa ratus un pārpulierē mēbeles. Noprasa tādu cenu, ka bail ... Es saku: vai tad drusciņ lētāk nevar ... Atsviež kaktā: taisi pats, — un aiziet ...»</p>
                 <p>«Laikam jau viņam savām ienākšanām vajag būt, ka tas tā var dzīvot!» Mikums piebilda.</p>
                 <p>Pēteris to pietvīcis vien klausījās. «Par Lauri nu slikta nedomājiet!» viņš tam uzmetās par aizstāvi. «Lai arī tas lietu dažreiz pārspīlē, tad taču tas ir skaidra dvēsele ... Un daudzās vietās arī viņam taisnība.»</p>
                 <p>«Viņam vien nekas nav labs diezgan!» Fuchsings vēl atņēmās. «Izdarīeties ar vāciešiem tā un izdarīeties tā ... Viņam labi runāt, kad tam ar vāciešiem nav nekādu darīšanu. Bet, kam ar vāciešiem jādzīvo, tas nevar vis tā sacīt. Vai ticat man vai ne, savā vietā turos vēl tikpat kā zara galā.»</p>
                 <p>«Nu, nu, vai tad nu vecais ir tāds?!» Pēteris it kā neticēdams ieminējās. Viņi uzsāka sarunāties savrup.</p>
                 <p>Fuchsings noraustīja kamiešus. «Ko nu par veco runāt! Tik ilgi ar viņu esmu sadzīvojis un sadzīvotu arī uz priekšu. Bet tu jau nemaz nezini, kas jaunākā laikā noticis ... Ortrude apprecējusies ...»</p>
                 <p>«Nu, nu!» Pēteris viņu pārsteigts uzlūkoja un pie sevis nodomāja: «skaties, mani kāzās nelūdza?!» Bet Fuchsingam sacīja: «tad jau, varbūt, pa to laiku, kamēr biju Pēterburgā.»</p>
                 <p>«Ir kādas pāra nedēļas, kamēr atpakaļ no kāzu ceļojuma. Viņas vīrs ir iestājies mūsu veikalā par līdzšefu. Ir tāds vācu «zeseris», fon Bimmelšteins, visur bāž savu «šņauci», visur grib būt tas gudrākais. Pavisam tāds muļķīgi augstprātīgs cilvēks ... grib apieties ar mani tikpat kā ar puiku . ..»</p>
                 <p>«Bet ko tad vecais?!»</p>
                 <p>«Vecais plecus vien norausta! Bet nav viņš vairs viens tas kungs. Fon Bimmelšteins kaļ man katru dienu acīs Latviešu biedrību, un vācu kaufmaņu aprindas — tās pavisam pret šo biedrību trakas. Tur lai neviens nedomā pretim stāties, ja negrib, lai viņu tāpat izboikotē. Es saku, tā dzīvot jau ir gatavā elle, un manu it labi, ka vecā vietā man ilgi palikšana nebūs. Un dabūt pie vācieša, citu vietu man nav vairs nekādu cerību. Ja es arī no biedrības izstātos, tas tomēr vairs neko nelīdzētu ...»</p>
                 <p>«Kā tad būtu pie Richarda?» Pēteris ieminējās. «Vai tad viņš savu fabriku drīzi neatklās?»</p>
                 <p>«Tā domā uz aprili,» Fuchsings atbildēja. «Būtu jau ātrāk, bet caur vācu-franču karu mašinu piesūtīšana ļoti novilcinājusēs. Viņš ar' tā kā lāgā negrib, paredz, ka tam būs lielas darīšanas ar lielgruntniekiem. Ja es esmu klusais biedrs,</p>
                 <pb/>
                 <p>to neviens nezin, ja būšu viņa veikala vadonis, to zinās visi. Bet arī mana paša intereses prasa to, lai veikalam neceļas caur to skāde ...»</p>
                 <p>Pēteris līdzcietīgi pasmaidīja. «Tad taču Laurim taisnība! Tie veikali, zini, mums maisa būt īstiem tautiešiem. Sevis dēļ tev, tā sakot, jāaizliedz pašam sevi. Ir taču Laurim taisnība ...»</p>
                 <p>«Viņam taisnība, kā tad!» Fuchsings sarūgtināts attrauca. «Vainīgi jau tikai ir tie, kas tos asumus rada. Pastāvīgi tik: vācietis un vācietis, latvietis un latvietis. Itin kā abi nemaz nebūtu cilvēki, tiem tikai kā suņiem savā starpā būtu jāplēšas. Esam taču tik ilgi bijuši vienas zemes bērni ...»</p>
                 <p>«Septiņi simts gadu. Bet vieni tie kungi un otri tie vergi. Tu pats to cik reižu jau esi izskaidrojis. Tagad mēs tā vairs negribam . ..»</p>
                 <p>«Domā, kā gribi, bet, ja tautība mums nes tikai zaudējumus un zaudējumus, tad mums tādas biedrības arī nav vajadzīgs. Es izstāšos, Richards izstāsies, mēs visi izstāsimies ...»</p>
                 <p>Pēterim tas ķērās pie dūšas. «Jā jau, jā!» viņš pārmetoši iesaucās, «taisni šinī brīdī, kur Dīriķis ir jau izstājies un Baumanis grib izstāties?! Kad biedrība nezin, kur naudu tagad raut?! Jā, jā, ejiet tik, ejiet visi... tādi jūs man tautieši esat. Tad jums tāds veikals un tāds veikals. Bet pie joda ar jūsu veikaliem!» tas zvēla ar dūri pa galdu. «Tautība mums tā gruntē būs un paliks, ja jums tāds veikals, kas pret viņu, tad tas neder.»</p>
                 <p>Fuchsings sāpīgi iesmējās. «Tu esi naivs, Persi, naivs kā bērns. Ir pavisam otrādi! Veikals mums ir tā gruntē, un ar šo grunti mums tā tautība jālūko saskaņot. Kādēļ es no biedrības neizstāšos, tur ir cits iemeslis. Zirgu tura pie pavadas, vīru pie vārda, un, ja es reiz vārdu esmu teicis, tad arī pie tā palieku ... Tikai to gan es saku, tādi brēcēji kā Lauris, tie jādabū no biedrības laukā!»</p>
                 <p>Pēteris atmeta ar roku un uzsāka pavisam citā balsī: «Jūs Lauri neviens nepazīstat. Ja tikai mums tādu cilvēku būtu daudz.»</p>
                 <p>Viņš, pats kā iekš sevis ievilcies, pārdomāja šos vārdus.</p>
                 <p>Saradās arī vēl citi runas vīri, arī pats priekšnieks, bet solītāja uz ekonomiju neviena. Katrs viens, kas ar savu pazīstamu par to runājis, dabūjis atraidošu atbildi. «Ko tur biedrībā darīšot, tur vairs neviens ne ejot, ne dzerot ...»</p>
                 <p>«Kas ir, Krauklīt, nu pieņem tu to ekonomiju, tā ir tava šepte!» Kreilis ieminējās. «Redzi, tad mums būtu viens riktīgs ekonoms.»</p>
                 <p>Mārcis arī pulkā: «Riktīgi, Pēter, to gan ...»</p>
                 <p>Pēteris pasmaidīja, bet viņa sievas tēvs piegrūda tam slepus pie sāniem un purināja galvu, ka ne. Kad znots vēl vilcinājās ar atbildi, tas iebilda par viņu: «Viņam jau vīnūzis ir ... Kur tad viņš to liks?»</p>
                 <p>«Kur to liks?» Kreilis viņu pārgudri nosmēja. «Vai tad viņam viens vien vīnūzis var būt? Āre, cik Brikmanim? ... Aprēķini, ja iznāk pa rokai, ņem nost!»</p>
                 <p>Pēteris vēl arvien cieta klusu. Patiesību, sakot, viņš jau sen bija ilgojies kļūt Latviešu biedrībā par ekonomu. Šī ilgošanās tagad bija vēl jo lielāka, kur bija pienācis kāds klāt, kam arī savas vajadzības, un tādēļ viņam gan bija jādomā, kā savus ienākumus pavairot. Sievas vecis gan purināja galvu, bet viņš no tādām lietām neko nezināja! «To naudu te biedrībai var maksāt kurā katrā laikā,» viņš pie sevis nodomāja. «Pie tādu nolaistu būšanu, kā viņi te vēl rīkojās. Ja es tiem parādītu savu kārtību! Tikai nu to ļaužu tagad pamaz nāk uz biedrību ... bet labāk taisīt kontraktu sliktos laikos ... kas tad labos būs vairāk, paliks man ...»</p>
                 <p>Bet teikt viņš to neteica, izlikās tā, ka viņš nemaz negribētu, lai tikai šie viņu lūdz. Un, kad tie no visām pusēm krāvās tam virsū, tad atteica ta, it ka pa garu</p>
                 <pb/>
                 <p>laiku: «Nu ja, kad jau cita nav un jūs man par to pašu vecu cenu dodat, tad lai iet arī...»</p>
                 <p>«Nu, tad jau nav vairāk ko runāt,» Kreilis sacīja, «kādēļ tad lai mēs tev vairāk rēķinām.» Un Mārcis tam piebalsoja: «kāpēc tad to ... mēs savam draugam ...» Īsi sakot, varēja redzēt, ka reti citā kādā jautājumā bija tik liela vienbalsība kā šinī.</p>
                 <p>Tā kā neviena cita solītāja nebija, tad runas vīri gāja iekšā un taisīja lēmumu, ka biedrības ekonomija tiek atdota Pēterim Krauklītim uz tiem pašiem nosacījumiem kā līdz šim ...</p>
                 <p>Visi tik lielā mērā apmierināti. «Būs nu mums biedrībā pieietama atkal sava lāse ... Sausā dzīvot, tur nav nekāda rēķina ...»</p>
                 <p>Citi pat aizgāja Pēterim līdzi uz viņa vīnūzi līgumu «iespricēt». Tur tad nu Pēteris iepazīstināja arī savu sievas māti ar jauno pasākumu. Viņa arī vēl tā kā šaubījās, tomēr savu «svētību» neliedza. «Lai ta nu dievs palīdz, lai ...»</p>
                 <p>Arī Mikums bija beidzot apmierinājies un sacīja. «Būs labi! Pēteris zin, ko viņš dara, un, ja viņš ko uzsāk, tad arī tas to izved galā ...»</p>
                 <p>Un visu ļaužu priekšā viņš sāka lielīt savu znotu... «Ir jau ir cilvēks!» Kreilis viņam piebalsoja. Kam tas visvairāk gāja pie sirds, tā bija vecā Mikumiete. To visu noklausoties, tā bija sasarkuse vairāk nekā pats Pēteris. «Tikai jau nu viņam viena vaina!» tā atrada par noderīgu piebilst. «Viņš pārāk klausa tam Laurim ...»</p>
                 <p>Tiklīdz Marīs bija piecēlusies, ka varēja uzņemties atkal saimniecības pārzināšanu, Pēteris ar visu savu ģimeni pārkravājās galīgi uz Latviešu biedrību.</p>
                 <p>Biedrībā tās bija īstas svētku un atdzimšanas dienas ... Viesu pirmā laikā ievērojami daudz. Dažu labu reizi garīe galdi, kas klāti Marīs spoži baltiem galdautiem, bija tā apsēsti, ka nevienas svabadas vietiņas. Nesēdēja neviens par velti, čakli noprovēja jaunā ekonoma ēdienus un dzērienus. Pēteris bija saimnieks uzmanīgs, skatījās sulaiņiem pakaļ, ka tie lai uz mata izpildītu, ko viesi liek, un pēdējiem nebūtu ne mazākā iemesla būt nemierā ar apkalpošanu. Un Marīs atkal skatījās uz tīrību ... Trauki un galda rīki spīdēja un laistījās un galdi, kā jau sacīts, it kā nosniguši ar svaigu, neaptraipītu sniegu.</p>
                 <p>No ārienes izlikās, ka Pēterim būtu te noiešana pārāk laba, it sevišķi, ja skatījās uz to, cik ēda un dzēra, bet nevis uz to, cik tūdaļ skaidri samaksāja. Tikai tie dūšīgākie un neatlaidīgākie tērētāji bija arī tie sliktākie maksātāji. It sevišķi tie teatra spēlētāji, dzīvo visi tik jautri, ēd, dzer, kas tas labākais, nemaz neprasa, ko tas maksā, notura tādu «frīštiku», ka tur, jāteic, jau liels atspaids no viena tāda! Bet pagaidi tikai pēc tam, kad sulainis sarakstījis visu uz papīra — tik un tik, tad vai nu pats Adolfs, vai cits kāds pieiet pie saimnieka, pačukst tam pie auss. Šis: «Jā, jā, pierakstīšu ...» Aiziet visi vai nu sasarkuši, vai arī dažureiz ņem vēl tālāk sviķot! Un kādēļ gan ne, Pēteris jau viņiem neliedza.</p>
                 <p>Marīs gan dažureiz iebilda: «Vai mēs to varam? Kad tikai mūs neizdzen cauri ...» Bet Pēteris atbild: «Tautieši jau vien ir, un, kad tiem ir, tie maksā ar ...» Un, ja jau šis upuris vajadzīgs tautas labā, viņa arī apmierinās. Un tā dabūja savu tiesu uz krīta arī Lapa ... visi dzēra un dzīvoja uz labākiem laikiem ... Notiks izrādes, ievāks honorārus, samaksās ...</p>
                 <pb/>
                 <p>Bet tumšie mākoņi pār Latviešu biedrību savilkās arvien draudošāk. Kādu dienu it nejauši ieradās atkal Krampfs, uzvaras smīnu vaigā, un mazcienīgi paskatījās apkārt uz visiem šiem! Prasīja atkal pēc priekšnieka, kuram jāparakstās, ka biedrība rīkosies stingri pēc saviem statūtiem un nerīkos neko, kas tai pēc statūtiem nav atļauts ... Cepuri gan viņš paturēja rokā, bet ar gandarījuma apziņu, ka tas ilgi vairs nebūs jādara ...</p>
                 <p>Pēteris nojauta it labi, kas tas ir: sekas no atraidītās adreses. Bet viņš neko nesacīja, tikai noprata, ka, pieņemdams biedrības ekonomiju, ir uzņēmies patiešām smagu upuri tautas labā. Drīzi pēc tam atnāca atpakaļ no policijas galīgi nostrīpota no Adolfa sastādītā teātru programa, ar piezīmi, ka pēc saviem statūtiem biedrībai nav tiesība sarīkot teatra izrādes.— Ko nu darīt?! Tā bija liela iztrūcināšanās starp aktieriem! Sezona jau nu gan patlaban gāja uz beigām, tā ka tekošā gadā priekš biedrības šāds aizliegums daudz neko nenozīmēja. Bet sākās patlaban benefices ir direktoram, ir aktieriem, un, ja tās nu izpaliek, kas tad lai notiek? Materiālā ziņā jau nu gan pats direktors Adolfs un tikai pāra aktieru dzīvoja no teatra, — pārējie bija atlīdzināti ar prieku un baudu, ka vispār varēja teātri līdzi spēlēt, tomēr arī viņiem sava maza dzerama nauda nebūtu kaitējusi. Pie tam uz šo nākošo benefiču rēķina bija jau tik daudz uz pumpi tērēts, ka tās jau bija pilnīgi Pēterim apsolītas un viņa ienākumos ieskaitītas ...</p>
                 <p>Kā lai nu nabaga Krauklītis tiek ar saviem izdevumiem galā?! ... Ai, ai, kā aktieri sūkstījās. Maksāt viņi gan nespēja, bet just līdzi juta ... Biedrībā apklusa pilnīgi visa dzīvība. Citi vairs nenāca, kas neturēja uz  labu prātu, cits aiz naida, cits aiz sirdsēstiem, ka negribēja to visu noskatīties. Īsi sakot, ja Pēterim nebūtu bijis daudzmaz atspaids no sava tirgus malas vīnūža, tam būtu bijis uz līdzenas vietas jāizput.</p>
                 <p>«Zinātnieku vaina!» Šiliņš pie katra izdevīga gadījuma apgalvoja ... «Mēs, saimniecības vīri, lietu izlabojām, un viņa augstā ekselence apsolīja biedrību saudzēt, bet viņi ar savu trakumu sarīkoja to stiķi Pēterburgā ... Kā tur lai valdīšana tura uz mums labu prātu! ...»</p>
                 <p>«Ko jūs par zinātniekiem brēcat, tur ir citur vaina meklējama!» Fuchsings attrauca. «Kamēr biedrībā būs tādi nemiera garī un dumpinieki kā Lauris, kas vienmēr sprēķēs pret kungiem un rīdīs pret vāciešiem, valdība nekad neturēs uz biedrību labu prātu. Drīzāk viņa to slēgs ... Tīrīt biedrību vajag no šādiem elementiem ... tīrīt...»</p>
                 <p>Tā kā bija izpaudušās atkal baumas par biedrības slēgšanu, tad runas vīri un biedri vienā balsā tam piekrita. «Tīrīt biedrību! ...» Un aktieri un Adolfs, kuriem bija aizlikts baļķis priekšā uz maizes pelnīšanu, ar rūgtumu piebalsoja: «Tīrīt biedrību! ...» Marīs ar Mikumieti, pārrunājot, cik vāji ar šepti iet, tāpat sašutušas piebalsoja: «Tīrīt biedrību no tādiem ...»</p>
                 <p>Tikai Pēteris viens vēl pārskatīja lietu, ka te nav vainīgas atsevišķas personas, bet nelaimīgie politiskie apstākļi ... Uzlūkodams tukšos galdus un telpas, tas sērīgi pasmaidīja: «Tīriet nu, tīriet ... iztīrīts jau ir viss tukšs ...»</p>
                 <p>Pēc ilgiem laikiem tukšajā zālē ieradās kāds viesis ... </p>
                 <p>Sulainis pakalpīgi pretim: «Ko vēlaties! ...»</p>
                 <p>Rādījās būt smalks kungs, frakā tērpies un tādēļ pelnīja vēl jo vairāk iztapšanu. Bet redzams bija, ka viņš no gara ceļa bija pieguris, jo, apsēdies pie galda,</p>
                 <pb/>
                 <p>braucīja miegains savu garo, melno bārzdu un lielu laiku nesacīja neko ... Tad prasīja ēdienu karti un sāka to skatīt cauri ... «Te, šo ...» tas pēdīgi ar pirkstu rādīja uz izraudzīto maltīti un vēl piebilda: «Vai paša Krauklīša kunga še nav? ...»</p>
                 <p>«Tūlīt pasaukšu!» sulainis palocījās, un, iekāms viņam vēl bija porcija rokā, jau arī Pēteris bija klāt ...</p>
                 <p>«Vītol, tu!» tas iesaucās. «No Pēterburgas jau atpakaļ?»</p>
                 <p>«Jaā, prāva cauri!» Vītols attrauca. «Še te ir avīzes par iznākumu.»</p>
                 <p>Kā veci kara biedri un bēdu brāļi viņi apkampās un sabučojās ...</p>
                 <p>«Tu priekš tiesas stājies frakā?» Pēteris viņu ar labpatiku uzlūkoja. «Itin pareizi. Lai vācieši un pēterburdznieki redz, ka Baltijā nebūt neesam tādi mužiki, kā viņi domā ...»</p>
                 <p>«Jā, frakā gan!» Vītols, sāpīgi smaidīdams, attrauca. «Tikai es vēlētos, kaut mums, latviešiem, būtu tās tiesības, kas krievu mužikam ...»</p>
                 <p>Pēteris viņu pētoši un nedroši uzlūkoja. «Tad atkal nekā?! ...»</p>
                 <p>«Lasi, lasi ... tur jau viss aprakstīts,» Vītols piestūma viņam avīžu numurus. «Te ir vācu un krievu ...»</p>
                 <p>Patlaban sulainis atnesa apstellēto porciju, un, kamēr Vītols apmierināja savu izsalkumu, Pēteris it kā bez elpas studēja cauri prāvas gaitu. Kāds tad būs bijis tas iznākums? Tikai jau krievu avīzē tas bija iepriekš teikts, ka tiesas sastāvs neliekoties būt priekš latviešu delegācijas labvēlīgs: priekšsēdētājs kņazs Ķeikuatovs; locekļi Miloveckis un grafs Borchs ... Smalki bija sastādīts Vladimira Daņiloviča apsūdzības raksts, kurš aptēloja apstākļus, kuri mums jau zināmi. Sūdzība uz Sodu likumu 1044. panta pamata bija celta pret «Nordische Presse» atbildīgo redaktoru Vilhelmu Lindesu un tāpat raksta sacerētāju, ja to izdotos izzināt ... Pēteris ar sevišķu gandarījumu sajuta teikumu: «Es lūdzu prokurora kungu dot lietai likumisku virzienu, kā tas paredzēts Krimināllikumu 511. panta ...» Bet vēl jo vairāk viņa interese auga, sekojot prāvas iztiesāšanai ...</p>
                 <p>«... Pilnvarnieks Spasovičs lūdza nolasīt rakstu, kas atronas avīzes «Nordische Presse» 18. numurā, un lūdza tālāk, lai viņam būtu atļauts atbalstīties uz dokumentiem, kas pielikti apsūdzībai, it sevišķi uz adresi un viņa ķeizara majestātei rakstītu rakstu.</p>
                 <p>Pilnvarniekam Fosam (pretējās puses aizstāvim) pret šo Spasovič kunga prasījumu nebija ko iebilst, un tas lūdza nolasīt raksta tulkojumu, nevis to, kuru Spasovič kungs pagatavojis, bet to, kas atronas pie prāvas un nodrukāts avīzes «Nordische Presse» 60. numurā līdz ar tulkojumu.</p>
                 <p>Pilnvarnieks Foss: Mans klients vēlas uzdot 18. numurā nodrukātā raksta sacerētāju — tas ir Heibel kungs, kurš šepat klāt zālē, un, ja Spasovič kungs vēlas, tad viņš ar tiesas piekrišanu var ieņemt savu vietu uz apsūdzēto sola.</p>
                 <p>Pilnvarnieks Spasovičs. Es to vēlos.</p>
                 <p>Heibel kungs tiek uzaicināts pienākt pie tiesas galda.</p>
                 <p>Prezidents (uz Heibel kungu): Jūs dzirdējāt, ko avīzes «Nordische Presse» redaktors izskaidroja, un arī, ka apsūdzētājs vēlas jūs par nodrukāto rakstu saukt pie atbildības. Bet, tā kā sūdzības rakstā saukts pie atbildības vienīgi «Nordische Presse» redaktors, tad, lai gan piebilsts, ka arī autors tiek apsūdzēts, ja tas ir izzināms, pret jums tomēr nav celta tieša apsūdzība. Jums tiesība tiesai izskaidrot, vai vēlaties, lai sūdzība pret redaktoru Lindesu šinī sēdē tiktu iztiesāta, vai arī ne. Jo jums tiesība prasīt, lai jūs pievilktu pie prāvas tikai likumiskā kārtībā, iesniedzot par jums personīgu sūdzību, un mēģinātu panākt samierināšanos pie miertiesneša. Vai vēlaties tūdaļ atbildēt?</p>
                 <pb/>
                 <p>Heibels : Vēlētos tūdaļ atbildēt.</p>
                 <p>Prezidents: Vai nevēlaties pirms samierināšanos pie miertiesneša? (Brīdi klusums.) Vai jums nav neērti, ka neesat varējuši sagatavoties uz aizstāvēšanos?</p>
                 <p>Heibels: Es biju miertiesneša sēdē, un, tā kā man zināms, zem kādiem nosacījumiem Vītola pilnvarnieks grib samierināties, tad es uz šādu izlīgumu neielaižos.</p>
                 <p>Prezidents : Vai nesajūtat savu tiesību ierobežojumu, ka tiekat vilkts pie tiesas bez personīgas apsūdzības, nesagatavojies? </p>
                 <p>Heibels: Nē.</p>
                 <p>Prezidents : Tādā gadījumā tad lūdzu ieņemt savu vietu. </p>
                 <p>Heibels (nosēžas uz apsūdzēto sola).</p>
                 <p>Pēc tam Heibels uz prezidenta jautājumiem atbild, ka ir dzimts goda pilsonis un avīzes «Nordische Presse» līdzstrādnieks un ka viņš Fosu vēlas par savu aizstāvi.</p>
                 <p>Tad tiek nolasīts no avīzes «Nordische Presse» apvainotais raksts (kura saturs mums jau zināms), tad vēl otrs raksts 60. numurā, kurā autors izskaidro, ka 18. numurā ievietotais raksts neattiecas uz to Vitoldu, kurš ieradies Pēterburgā, lai nodotu adresi.</p>
                 <p>Pilnvarnieks Spasovičs (uzsāk savu apsūdzības runu). Mani kungi tiesneši! Avīzes «Nordische Presse» šā gada 18. numurā ievietots kāds raksts, kurā karīkatūras veidā attēloti patiesi notikumi, bet vārdā saukta tikai viena persona, un, proti, Vitolds. Vidzemes guberņā, Valmieras apriņķī dzīvojošā Kaugarmuižas pagasta vecākā vārdā es ceļu sūdzību par apmelošanu. Iekāms stājos sīkāki pie raksta satura, lai man būtu atļauts pirms pierādīt, ka mans klients Vītols un rakstā minētais Vitolds ir viena un tā pate persona. To pierādīt nenākas grūti; pirmkārt, Vītols un Vitolds ir viens un tas pats personās vārds, kurš vēlāk kļuvis par ģimenes vārdu; Vitolds ir leišu vārds, Vītols turpretim latviešu; starpība starp abiem vārdiem ir apmēram tā pate, kā, piemēram, starpība starp poļu Krajevski (Краевски) un krievu Krajevskij (Краевский), pēdējam pielikts klāt tikai mīkstais i (й). Otrkārt, bez mana klienta vairāk neviens cits Vītols jeb Vitolds nav piedalījies pie latviešu adreses, piedalījies vienīgi tas Vītols, kas līdz ar citiem četriem pagasta vecākiem — (minēti vārdi) — ieradās Pēterburgā. Treškārt, ja būtu vēl kādas šaubas par aprakstītās personas vien- un to patību ar manu klientu, tad tās tiek pilnīgi iznīcinātas ar to, ka minētā rakstā trupas vadonis tiek salīdzināts ar teiksmaino zemgaļu vadoni un varoni tādu pat nosaukumu. Zemgaļi ir latviešu cilts zars, un leišiem patiešām ir eposs, kurā nāk priekšā varonis Vitolds. Kāds eposs, kas apņem šo priekšmetu, pazīstams zem nosaukuma «Vitolranda» jeb dziesma par Vitoldu. Tādā kārtā tad es pieņemu, ka Vītols, pieliekot viņam klāt «d», ir viena un tā pate persona ar Kaugarmuižas pagasta vecāko Kārli Vītolu.</p>
                 <p>Avīzes «Nordische Presse» raksts pārrunā latviešu adresi ļoti zobojošā kārtā, kas tomēr vēl neiet pār kritikas tiesību robežām. Patiesībā prese katru sabiedrisku notikumu var apskatīt vai nu no nopietnās, vai komiskās jeb jocīgās puses; artiķelim var pielikt pat viņjeti, kura rāda personas, kuras pie adreses piedalās; viss tas ir atļauts, bet neviens nedrīkst ar nepieklājīgiem izteicieniem lamāties, piedzejot kādam negodīgus darbus, kādus tas nav darījis.</p>
                 <p>Es atronu, ka avīzes «Nordische Presse» raksts satur tikpat vienu, kā otru. Par visām lietām, rakstā lietots kāds vārds, kuru es turu par lamas vārdu: «industrijas bruņenieki». «Golos» to pārcēlis ar «blēžiem» (плуты), «Ст.-Пет.</p>
                 <pb/>
                 <p>Вел. » ar проходимцы; varētu arī vēl sacīt «krāpnieki» (надуватели); tomēr visi šie vārdi vēl neizsmeļ to, kas saprasts zem vācu vārda «Industrie Ritter» (industrijas bruņenieks). Tas apzīmē cilvēku, pēc izskata džentelmeni, kavalieri, pieklājīgu ārieni, bet viņš iezogas pieklājīgā sabiedrībā, lai izdarītu visādus kabatas meistaru stiķus, krāpj, iztīra kabatas no makiem utt. Es nespēju iedomāties, ka varētu būt vēl šaubas par to, ka vārds industrijas bruņenieks ir apvainojums, gānīšana.</p>
                 <p>Bet «Nordische Presse» ar to vien vēl neapmierinās un izskaidro, kādēļ devuse personām, kas piedalījušās pie latviešu adreses, tādu pievārdu. Šis paskaidrojums ir vēl ļaunāks nekā pats nosaukums. Pēc avīzes «Nordische Presse» vārdiem šo bruņenieku amats ir tāds, ka tie no adrešu sastādīšanas iztaisa izdevīgas finansu operācijas, izdabon no tām ienākumus, gūst līdzekļus eksistencei un bez pūlēm uzlabo satricinātu mantas stāvokli. Šāda rīcība var izskaidroties divējādi; pirmkārt, var stādīties priekšā, ka ienākumi iegūti no zemniekiem, kurus piekrāpj, ko mēs mūsu sabiedriskā dzīvē saucam par «asins sūkšanu». Es domāju, ka, ja kādu bez pamata nosauc par «asinssūcēju» vai viņam piedzejo īpašības, no kurām var saprast apzīmējumu «asinssūcējs», tad tā ne vien ir nolamāšana, tā ir apmelošana, jo nav vairs runa par kādu atsevišķu negodīgu rīcību, bet par netikumības un bezgodības pilnu dzīvi. No valdošā senāta pagājušo gadu Kankina prāvā Nr. 221 tika nolemts, ka, ja kārtīgu sievieti nosauc vārdā, kurš sākas ar burtu «m ...», tad jau šinī vārdā ir apmelojums, jo viņa tiek apvainota par negodīgu dzīvi. Še ir tāds pat gadījums.</p>
                 <p>Otrs izskaidrojums, ko saprot zem nosaukuma «industrijas bruņenieks», ir vēl ļaunāks, proti, sekošais. Ja industrijas bruņenieki, par kuriem avīze «Nordische Presse» runā, savus līdzekļus nav ņēmuši no zemniekiem, tad viņi tos dabūjuši no citas puses, šīs personas ir tad angažētas, lai aģitētu, un tās aģitē tādēļ, ka ir piekukuļotas. Visiem zināms, ka ir parādījusies kāda poļu, kāda zviedru un kāda vācu intriga, kādēļ vācu avīzes lai nerīkotos tāpat? Kādēļ tās lai nerunātu par kādu krievu intrigu, kura iziet no Pēterburgas un Maskavas? Es domāju, ka priekš cilvēka, kas rīkojas atklātībā, nav lielāka un ievainojošāka apvainojuma, kā ja to sauc par nopirktu un piekukuļotu; tas ir vēl daudz ļaunāki, nekā ja to apvaino par negodību privatlietās. Arī šādā garā iztulkots, vārds «industrijas bruņenieks», kā «Nordische Presse» to saprot, ir apvainojums.</p>
                 <p>Man jāpiezīmē, ka raksts runā par industrijas bruņenieku, nepiesaucot personu, bet toties raksta beigās, 32 rindas no pašas frāzes, tiek piesaukts vārds Vitolds jeb Vītols, kuru es še aizstāvu, un aprakstīta tiek viņa rīcība. Spriežot pēc raksta šīs pašas avīzes 60. numurā, ko te stāda priekšā mans pretinieks, es nojaušu, ka viņš mēģinās pierādīt: 18. numurā zem vārda industrijas bruņenieks domāts kāds cits, tā ka industrijas bruņenieks būtu persona par sevi un mans klients Vītols atkal persona par sevi. Es paredzu, ka šis izskaidrojums tiks celts tiesai priekšā kā aizstāvēšanās; tas ir atronams še nolasītā «Nordische Presse» 60. numurā, bet es domāju, ka šādam izskaidrojumam nav pamata. Avīze gan varbūt patiešam nodomājusi ņemt savus vārdus atpakaļ, bet šāda atpakaļ ņemšana vēl neizlabo apvainojumu; ja ir griba nosaukt kādu par industrijas bruņenieku un tad, ja kāds tā ir nosaukts, teiciens atņemts atpakaļ, tad apvainojums vēl tomēr ir un paliek, lai gan ne pilnā apmērā. Tātad es domāju, ka «Nordische Presses» vārdiem šinī ziņā nevar ticēt, ka apzīmējums «industrijas bruņenieks» nebūtu attiecināts uz Vītolu. Lai pierādītu, ka viņš ar to nav domāts, es savam pretiniekam lieku priekšā minēt, kas tad šie «industrijas bruņenieki» būtu domāti? Piesaukts ir vienīgi </p>
                 <pb/>
                 <p>Vitolds jeb Vītols. Tādā kārtā tad ikviens lasītājs, kas pat zin, ap ko lieta grozās, neatrazdams citu vārdu piesauktu kā vienīgi Vitoldu jeb Vītolu, attiecinās izteicienu taisni uz viņu. Ja mani pretinieki zin, kas tie tādi industrijas bruņenieki ir, tad es tos lūdzu, un tas ir viņu pienākums, tos piesaukt vārdā. Ja rakstā būtu piesaukti it visi pagasta vecākie, tad šī sūdzība būtu kolektiva sūdzība; es tomēr lūgtu tos nesaukt jocīgos, izdomātos vai neesošos vārdos, bet īstos; bet, tā kā piesaukta tikai viena persona, tad acīm redzot taču nevar sacīt, ka ar to domāts kāds vācu rakstnieks Š. vai fon Boks.</p>
                 <p>Vēl kāds cits veids būtu sekošais: lieku priekšā ievērot tuvāk rindas starp vārdu «industrijas bruņenieks» un tiem izteicieniem, kur Vītols parādās kā darbojošā persona. Es atronu, ka šinī gabalā atronas vesels tīkls drāšu un pavedienu, kas vārdu «industrijas bruņenieks» saista ar Vītolu, tā ka ar to nevienu citu saprast nevar. Lai to pierādītu, es lūdzu tiesu man atļaut aplūkot kronoloģiskā kārtībā faktus šinī lietā, lai konstatētu īstenību, kāda tā bijusi. Pie tam tiesai varu apsolīt, ka, lai gan man jāpārrunā politisks notikums — latviešu adrese, es tomēr no tās aizķeršu tikai tik daudz, cik nepieciešami vajadzīgs priekš Vītola aizstāvēšanas, t. i., ka neņemšos aizkustināt politiku. Par visām lietām, man jārunā par to, par ko raksts cieš klusu, bet kas tomēr eksistē. Avīze «Nordische Presse» nostāda latviešu adresi par tādu, ka tā nebūtu nekas cits kā aģitācija. Patiesībā latviešu adrese parādījās kā atbilde uz kādu citu, kas pazīstama zem nosaukuma «muižnieku adrese». Abas adreses atronas nopietnā attiecībā un kopsakarā. Otra adrese izsaukta caur pirmējo. Viņa izcēlās šādi, — turos pie faktiem, viņus neapspriezdams —: Baltijas guberņās pastāv liela plaisa, pirmkārt, šķiru starpība un, otrkārt, tautiskā vai cilšu starpība — -—»</p>
                 <p>Prezidents : Attiecoties uz Vidzemes muižnieku un latviešu adresēm, lūdzu pieturēties pie tiešiem faktiem. Lūdzu neapcerēt šos faktus un partiju rīcību, kas pēc jūsu domām tur pastāv.</p>
                 <p>Spasovičs: Atļaujiet man vismaz sacīt, ko zemnieki prasīja un kamdēļ viņi to prasīja. Janvārī 1870. gadā Rīgas landtāgā tika iesniegta Vidzemes muižnieku adrese, kurā tika lūgts tas, ko saucam par autonomiju, vietējā pašvaldība, ticības brīvība, vācu valoda administrācijā; visu to pamatoja uz vēsturiskām tradicijām, vēsturiskām tiesībām. Bet, tā kā šo guberņu zemnieki stāv ļoti naidīgās attiecībās pret muižniecību, tad tie visu, ko muižniecība saka, saprot otrādi, un tā arī tie uzķēruši otrādi to, kas sacīts muižniecības adresē. Vārds «autonomija» zemnieku valodā skan (dibināti vai nedibināti, uz to neielaižos) «feodālisms». Zemnieki sapratuši — varbūt, ka tas gluži nedibināti, — ka muižnieku autonomija ir tāda autonomija, kas tos uz visiem laikiem atgriež no valsts vienības un laupa tiem tiesu kārtību un zemstes iestādes, kas citur visur caur valsts vienību nodrošinātas. Tad viņi apņēmās iesniegt pretēju lūgumu un lūdza divas lietas, kuras adresē minētas, pirmkārt, lai ievestu jaunās tiesas uz tiem pašiem pamatiem kā pārējā Krievijā, un otrkārt, lai ievestu zemstes, piedaloties tajās it visās kārtās. Viņi iesniedza no savas puses lūgumu, muižniecība no savas. Adresei bija daudz parakstu, jo to, kā pat «Nordische Presse» apgalvo, sniedzas uz 30.000.</p>
                 <p>Varbūt, ka ir bijis arī mazāk parakstu, tie tomēr izsaka lielākas iedzīvotāju daļas gribu un vēlēšanos. Valmieras apriņķī, tāpat arī citos apgabalos, pagasta vecākie un skrīveri ievāca — —</p>
                 <p>Prezidents: Attiecoties uz adreses sastādīšanu, tiesas izmeklēšana nav devuse tādus lietas apstākļus, no kuriem varētu taisīt tādu slēdzienu, kā jūs to darāt. Tā kā beigu debates drīkst aptvert tikai to, ko savākusi tiesas izmeklēšana, tad lūdzu palikt tiesas izmeklēšanas robežās.</p>
                 <pb/>
                 <p>Spasovičs : Adresei tika vākti paraksti. Tas ir tas, ko «Nordische Presse» nosauc par priekšspēli, kas inaugurēta un aplaudēta Pēterburgā un Maskavā. Tas ir skaidrs norādījums, it kā adrese nebūtu no brīva prāta un vajadzības cēlusēs, bet būtu radīta no kādas neredzamas rokas, kas Pēterburgā un Maskavā šo lietu vadīja. Kad paraksti bija savākti, tad, lai adresi nosūtītu, zemnieki ievēlēja deputaciju, kuras priekšgalā atradās Vītols. Deputacijas pārējie locekļi bija jau manā sūdzībā minētās personas. Tās devās uz Rīgu un no turienes uz Pēterburgu; trupas priekšgalā stāv direktors, kurš tad tiek nosaukts par Vītolu, jo vien- un tāpatība starp manu klientu Vītolu un rakstā minēto Vitoldu nav nostrīdama; tiek sacīts, ka tie ieradušies Pēterburgā un meklē kādu, kas tos ieteiktu publikai, un ka tie tad atraduši kādu personu, kuru tie izbīda, lai tā, runājot ar avīzes vārdiem, nolasītu prologu. Šī persona esot «Goloss». «Goloss» uzņemas, bet pa tam starp viņu un «Golosu», kā «Nordische Presse» izsakās, norisinājās intriga. Raksta izteicieni ļoti tumši. Tiek sacīts, ka aktieri nerūpējas par publikas labpatiku, par kuru jāgādā «Golosam», un, attiecoties uz šo aktieru vēlējumos, «Golosam» trūkst vārdu. Beidzot, pēc dažādām svaidīšanām, kontrakts tiek noslēgts un jājautā, kas ir piekrāptais krāpnieks. Es vēlētos, lai mani pretinieki sacītu, vai es maldos vai ne; bet es domāju, ka te norādīts uz «Golosa» nopirkšanu no latviešu puses. Par savu labvēlību tas gribēja taustāmu pierādījumu, bet, to nedabūjis, paziņoja tikai par latviešu ierašanos, nepievezdams tai cēloni. Patiesībā noticis sekošais, un es tādēļ lūdzu nolasīt gabalu no 20. janvāra «Golosa», tā paša datuma, kad iznāca arī «Nordische Presse» raksts, latviešiem Pēterburgā ieronoties. «Golosā» bija par to ielikta kāda piezīme, bet tā bija nepilnīga un nepareiza. Kad šī piezīme parādījās, tad viens no latviešiem rakstīja kādu artiķeli, lai «Golosā» šo kļūdu izlabotu, un uz to es atbalstos. Tādēļ tad arī vārdus: «kontrakts noslēgts» un «kas ir tas piekrāptais krāpnieks» es nevaru saprast citādi kā tā: Vītolam, kurš ir domājis, ka «Goloss» latviešiem kalpos par velti, nācās tomēr viņam samaksāt, un tātad viņš savos aprēķinos maldījies. Vai ir iespējams tā ko pieņemt? Uz ko tas pamatots? Latviešiem nav pašiem savas avīzes. Ja Maskavas vai Pēterburgas prese viņiem piepalīdz, tad tas notiek caur to, ka viņu politiskās pārliecības saskan, vai arī tā viņiem simpatizē aiz cilvēku mīlestības.</p>
                 <p>Tagad aplūkosim tās 32 rindas, kuras šķir vārdu «industrijas bruņenieks» no vārda «Vītols». Šinīs 32 rindās ir runa par tām pašām personām, kuras spēlē lomu prologā un pirmā cēlienā. Līdz šim ir vēl tikai viens cēliens, bet tam var sekot otrais un trešais un pēdīgi vēl epilogs. Iekš kam pastāv šis cēliens? Ielūdz latviešu deputātus, pieņem viņu adresi, ieliek to archivā. Pēc tam tiem jautā, ko tie lūdz? Tie ir tik lielā mērā nezinātnieki, ka pat nezin, ko grib; ar to viņi tiek atlaisti. Atļaujiet man tagad izdibināt patiesību un karīkatūrai stādīt pretim īstenību. Patiesībā norisinājās sekošais: latvieši bija pie virspolicijmeistara kunga, tad pie ģenerālgubernatora kņaza Bagrationa-Muchranska, tad pie iekšlietu ministra un beidzot pie grafa Šuvalova, un patiešām nekur tiem nebija sekmes: tiem nelaimējās tikt pie viņa ķeizara majestātes. Audiencē pie grafa Šuvalova —</p>
                 <p>Prezidents : Tas še nepieder pie lietas.</p>
                 <p>Spasovičs : Protams, man gan nav pierādījumu, bet šis apstāklis ļoti svarīgs ...</p>
                 <p>Prezidents : Lūdzu turēties noteiktās robežās.</p>
                 <p>Spasovičs: Tādā kārtā tad raksta pēdējā frāze ir izsmiekls par to, ka latvieši neko nav sasnieguši un aizbraukuši no Pēterburgas tukšām rokām. Es</p>
                 <pb/>
                 <p>atronu, ka šāda izsmiešana vismaz nepiederīga un necienīga, jo tas, ka viens nav sasniedzis mērķi, otram nedod iemeslu smieties. Latvieši jau nesmējās arī par Vidzemes muižnieku adresi, kurai bija tādas pat, ja vēl ne lielākas nesekmes. Es domāju, ka visi šie paskaidrojumi, kurus vajadzība mani spieda ietērpt visīsākā formā, tiesu pārliecinās, ka «Nordische Presse» rakstā zem «industrijas bruņenieki» domātas tās personas, par kurām es te runāju, t. i., Vītols un vina biedri domāti par industrijas bruņeniekiem tādā ziņā, ka tie, kā avīze saka, no adreses gūst naudu un līdzekļus bezrūpīgai eksistencei. Es atronu, ka še pietiekošs pamats, lai «Nordische Presse» redaktoru un minētā raksta sacerētāju sodītu par apmelošanu. Es ceru, ka spriedums būs ne tikvien kā taisns, bet arī nāks literatūrai par svētību. Kā zināms, mūsu literatūra tagad bauda preses brīvību; preses brīvība pa galvenai tiesai pastāv iekš tam, ka ikviens svabadi var pārrunāt sabiedriskus jautājumus un var izsacīt savu pārliecību; bet, lai šī brīvība nestu kādus augļus, ir vajadzīgs, lai strīdi par sabiedriskiem jautājumiem nepieņem personīgu formu, ka strīdētājies neapsvaidītu viens otru ar dubļiem, tas, kurš pieder pie zināma virziena, zināmas partijas, nedrīkst saukt savu pretinieku nepieklājīgā vārdā, kas var kaitēt viņa godam; tā, piemēram, nedrīkst saukt Vītolu par algotu jeb nopirktu aģitatoru; es tāpat arī nesaucu avīzi par Baltijas baronu samaksātu orgānu, lai gan tā aizstāv viņu intereses. Tādēļ es pieņemu, ka tiesas spriedums apsargās Vītola politisko slavu, tāpaĻ kā jau daudzi citi tiesas spriedumi ir ņēmuši apsardzībā citu pilsoņu privāto reputāciju un privāto dzīvi ...»</p>
                 <p>Pēteris bija lasot tā sajūsmināts, ka viņam acis liesmoja tikpat kā uguns. Kā latvietis viņš vienmēr savu taisnību pret vāciešiem bija izjutis, bet, ka tā ir tik gaiša un skaidra, par to viņam tikai tagad atvērās acis. «Tad tiesa jau arī viņus notiesāja!?» tas it kā drudzī iesaucās. «Nevar jau citādi būt ...»</p>
                 <p>Bet Vītols tikai skumji pamāja ar galvu. «Lasi ... izlasi arī otru avīzi no pretinieku puses ...»</p>
                 <p>Tajā bija rakstīts:</p>
                 <p>«Fosa kungs iesāka: «Pieņēmis aizstāvēt avīzes «Nordische Presse» atbildīgo redaktoru Vilhelmu Lindesu un tamlīdz iecelts šinī sēdē par aizstāvi otram apsūdzētam, dzimtam goda pilsonim Heibelim, kuri abi apsūdzēti par Kaugarmuižas pagasta vecākā apvainošanu un apmelošanu, presē, es jūtos caur to iecelts par aizstāvi privātpersonas nolamāšanai un tādēļ runāšu atklātas apvainošanas un apmelošanas labā. Preses lietās, mani kungi tiesneši, privātu personu tiesības un intereses pret redaktoru un rakstu sacerētāju uzbrukumiem nodrošinātas caur diviem apstākļiem. Pirmkārt, avīzēs nodrukātie raksti nedrīkst saturēt izteicienus, kuri atklātā dzīvē tiek ieskatīti par gānīšanu, un, otrkārt, tiek prasīts, ka lai neviens otru neapmelotu, t. i., neuzkrautu viņam darbības, kuras pretim goda likumiem. Tādēļ esmu ieskatos, ka šinī gadījumā tiesai nav jāizšķir, vai raksta autora izsacītās domas un pārliecības ir pareizas vai nepareizas; vai raksts vienam vai otram paticis — var jau būt, ka dažiem tas ļoti nepaticis — bet vienīgi, ap ko še lieta grozās, jāattiecina uz to: vai rakstā ir tādi izteicieni, kuri konstatējami, no vienas puses, kā apvainojumi vārdiem, no otras puses, kā apmelošana. Spasovič kungam, lai tas pierādītu to, ko tas vēlas pierādīt, vajag pierādīt vienīgi to, ka še lieta attiecas tiklab uz apmelošanu, kā arī uz lamas vārdu (злословие), kas abi vērsti pret viņa pilnvaras devēja Vītola personu.</p>
                 <p>Piegriezīšos pirms jautājumam par «lamas vārdu» ...» Aizstāvis nu izskaidro, ka Spasovičs vārdu «industrijas bruņenieks» gan identificējis ar «krāpnieku» un šinī ziņā gan likums viņa pusē, tomēr šis iztulkojums esot nepareizs. Vācu izteiciena «industrijas bruņenieks» raksturīgā piezīme esot, «ka ar to saprot darbību</p>
                 <pb/>
                 <p>likuma robežās, tā ka šis vārds nepavisam nesatura kādu pārmetumu». Tam seko vēl vārda tuvāka definicija, pēc kuras «industrijas bruņenieks» ir tāda persona, kas stāv uz zināma augstuma ja ne arī teorētisku, tad taču praktisku zināšanu un no šāda stāvokļa ar gudrību un veiksmi prot iegūt ārkārtējus, bet ne aizliegtus labumus. Šinī ziņā vārdam «industrijas bruņenieks» savā ziņā piemīt kaut kas glaimojošs, jo tas liek noprast tādu gudru, izveicīgu vīru, kas vada apstākļus; katrā ziņā (t. i., ja arī to neatrod par glaimojošu) šis vārds nekādi nav apvainojošs. Aizstāvis pieved piemērus no Pēterburgas dzīves, kā «galīgas izpārdošanas», «izlozēšanas paša labā» utt., kuru sarīkotāji arī itin labi var skaitīties pie «industrijas bruņenieku» ordeņa, ja viņi to grib.</p>
                 <p>Pēc tam kad abu apsūdzēto aizstāvis Foss bija apskatījis industrijas bruņenieka jēdzienu, tas piegriezās jautājumam par apmelošanu. «Še, mani kungi tiesneši, man nesaprotams, iekš kam Spasovič kungs ierauga apmelošanu? Viņš ierauga apmelojumu tanī aizrādījumā, ka dažas personas blakus adreses pagatavošanai paturējušas acīs arī sava veida finansielu operāciju, no kuras guvušas labumus. Man liekas, ka nepavisam nevar ieraudzīt negodīgu darbu iekš tam, ja kāda zināma persona finansieli operē, lūko iegūt labumus. Finansielas operācijas izdara it visi; viens kļūst par skroderi, otrs par atklātības aizstāvi (skaļi smiekli publikā, kamēr «Goloss» saviem lasītājiem stāsta vienīgi par smiešanos), trešais kļūst ierēdnis, — un visas tās ir finansu operācijas, visi lūko gūt labumus no savas darbības, un nav tur gluži nekā noziedzīga, kas runātu pretim goda likumiem ... Kas attiecas uz apstākli, ka Vītola kungs — pieņemsim, ja tas rakstā domāts — likās atlīdzināties par savām pūlēm, adresi sastādot, parakstus ievācot, tad še nav nekā neatļauta. Viņš, tāpat kā daudzi citi, nopūlas atklātības interesēs, vēl jo vairāk, kur savākt 50.000 parakstus nav viegla lieta. Jo parakstītāji nedzīvoja kopā vienā sādžā, tie dzīvoja varbūt dažās guberņās; viņš tātad bija spiests braukt šurp un turp, un, ja tas par to dabūja atlīdzību, tad viņam to vēl mazāk var uzkraut par grēku, kur, kā tas pats izskaidro, ir gluži tukšs no līdzekļiem. Protams, ka mums ir arī piemēri, ka personas, kas izvēlētas par miertiesnešiem, atraidījušas viņiem pienācīgo atlīdzību, bet tas nekādi nav obligatorisks nosacījums priekš ikviena; tā ir sevišķa noblese, kura par visām lietām dibinās uz pietiekošiem līdzekļiem, kamēr Vītola kungam nav nekādu līdzekļu, un nevar taču prasīt no «Nordische Presse», lai tā atzītu viņu par vīru, kam sevišķa noblese. Man liekas, ka šinī ziņā Spasovič kunga iztulkojums sniedzas līdz varmācībai, despotismam, ja tas mēģina izdabūt pārkāpumu par to, ka mani klienti nav atzinuši Vītola kungu par vīru, kas par vispārības darbu neņem pretim ne mazāko atlīdzību —»</p>
                 <p>Tālāk aizstāvis pāriet nu uz trešo jautājumu, ciktāl apvainojums vārdiem, ja tāds būtu rakstā, būtu vērsts pret Vītola kungu, un pierāda, ka «Nordische Presse» raksts nepavisam nesatur to, ko Spasovič kungs avīzei uzkrauj par grēku; tikpat maz iztura kritiku tā vieta sūdzībā, it kā avīze ietu tālāk par adreses kritiku un mestu ēnu uz adreses sastādītājiem! Jo par to «Nordische Pressē» nav minēts neviens vienīgs vārdiņš, bet ir vienīgi runa par parakstu vākšanu, — kas ir liela starpība. Jo ikviens, kas lietu apskatīs mierīgā prātā, piekritīs tam, ka pie tik liela pasākuma it viegli var notikt nebūšanas — tādas taču atgadās pie daudz mazākām lietām; bet še, kur tiek ievākti kādi 50.000 paraksti, nebūšanas aizkavēt, lai lieta labāki veiktos, gan laikam nemaz nebūs bijis iespējams; pieņemsim, ja nu tādas patiešām būtu notikušas, tad ir jautājums: kur tad tas še ir sacīts par Vītola personu? Visā ievadījumā Vītol kungs nemaz netiek minēts; tas parādās tikai pirmajā cēlienā, kur sacīts: «pirmā darbības vieta — kāda viesnīca</p>
                 <pb/>
                 <p>Pēterburgā; darbojošās personas — latviešu vadonis līdz ar svītu.» Tālāk Vītola kungs vairs nemaz neparādās, viņu vairs ir neieminas, ne ievadījumā, ne arī to personu skaitā, kuras sauktas par «industrijas bruņeniekiem», piezīmēts tikai tiek, ka daudzas personas parakstu vākšanu izlietojušas sev par labu un viņām pie tam kas atlēcis. Tas ir viss, uz ko pamatota sūdzība pret maniem klientiem.</p>
                 <p>Attiecoties uz «Golosu», par kuru Vītola pilnvarnieks saka, ka no «Nordische Presse» raksta varot redzēt cauri, ka tam pret deputaciju bijuši kādi pienākumi un tas to beidzot atstājis, tad aizstāvis nevar ieraudzīt ne mazāko zīmi, ka lieta būtu tā. «Vienīgā vieta,» viņš saka, «uz kuru Spasovič kungs varētu atbalstīties, ir frāze: «Kas ir piekrāptais un kas ir krāpnieks?» Es domāju, ja šinī frāzē iedziļinājās, tad tā izrādās pilnīgi saprotama. Vārds «piekrāpt» nepavisam nesatur apmelojumu. Piemēram: ja «Golosā» būtu bijis nodrukāts: «Šīs drāmas pēdējais cēliens norisināsies cietumā un darbojošās personas būs «Nordische Presse» redaktors un avīzē ievietotā raksta autors, — es tad iedrošinātos sacīt, ka viņš sevi krāpj, un to nekādi nevar ieskatīt par apmelojumu no manas puses.» Aizstāvis apskata vēl reizi, ka šādos lietas apstākļos Vītola kungs sevi nevar ieskatīt par apmelotu, un nobeidz: «Katrā ziņā jau liela nozīme ir tam apstāklim, ka tūlīt pēc tam, kad atklātībā parādījās tādi uzskati, it kā «Nordische Presse» raksts būtu tā iztulkojams, kā Spasovič kungs viņu kritizē un izraudzījis par sūdzības priekšmetu, ka tad avīzes redakcija tūdaļ protestēja pret šādu iztulkojumu un tieši izskaidroja, ka viņa nekad nav domājusi Vītolu, bet runājusi tikai par tām nedaudzām, protams, gan visai maz godājamām personām, kuras parakstu ievākšanu izlietojušas savā labā. Še, pēc maniem ieskatiem, atronas manu klientu atvainojums, un tādēļ atļaujos cienīto tiesu lūgt, lai tā atzītu viņus par nevainīgiem ...»»</p>
                 <p>Pēteris nemaz negribēja lasītam ticēt ... ka cilvēks, kas acīm redzot vainīgs, tā varētu izlocīties ... «Skaties, cik glums zutis ... Bet vai tad Vladimirs Daņilovičs uz tam neko nav varējis atbildēt? ...»</p>
                 <p>«Kā nē,» Vītols atbildēja ... «lasi tālāk ...»</p>
                 <p>Pēteris lasīja: «Pēc tam ņem vārdu Spasovič kungs un starp citu izskaidro, ka tos vārdus, kurus aizstāvis netur par apvainojumu, viņš negribētu attiecināt ne uz sevi, ne uz savu pretinieku, jo viņa morāliskā pārliecība nesaskanot ar aizstāvja morālisko pārliecību. Pēc pēdējā sajēguma neesot nekā paļājama, ja cilvēks vienā vai otrā ceļā gūst naudu dzīves uzturai. Bet starpība jau pastāv iekš tam, ka ir zināšanas un pakalpojumi, par kuriem var ņemt naudu, bet ir arī tādas darbības, par ko to nedrīkst ņemt. Piemēram, lai iedomājamies ministri, kas ņemtu naudu no kādas ārzemju valsts, vai tiesnesi, kas to ņemtu no viena prāvinieka. Pēc aizstāvja teorijas to visu var attaisnot, un tomēr tās ir lietas, kurām jāuzspiež kauna zieģelis. Vītols atronas taisni tādā stāvoklī, lai gan viņš tikai vienkāršs zemnieks, pagasta vecākais, tad tomēr amata persona un viņa gods tikpat neaizskarams kā ministrim un tiesnesim. Ja met ēnu uz viņa godīgumu, ja saka, ka viņš rīkojies aiz patīgiem iemesliem, ka tas visu dara par naudu, lai sagādātu sev līdzekļus priekš bezrūpīgas dzīves, ka tas ir piekukuļojis un ticis piekukuļots, tad ar to tiek iznīcināta viņa reputācija kā amata personai un godīgam cilvēkam ...»</p>
                 <p>Pēc nobeigtām debatēm tika uzstādīti pieci jautājumi. Divi jautājumi, vai redaktors Lindess ir vainīgs par apmelošanu un nolamāšanu presē, un tādi pat divi, attiecoties uz Heibelu, tālāk jautājums, kāds sods būtu apsūdzētiem piemērojams.</p>
                 <pb/>
                 <p>Pēdējais izrādījās par lieku ... Tiesa atzina apsūdzētos par nevainīgiem un tos attaisnoja.</p>
                 <p>Pārsteigts Pēteris Vītolu mēmi uzlūkoja — — bažīgi ... Viņi paredzēja it labi, kādas tam visam būs sekas ... «Beigas ar mūsu biedrību,» viņš pie sevis sāpīgi nodomāja.</p>
                 <p>Vītols viņa domas uzminēja. Paturējis pusdienu, tas aizkūpināja cigāru un domīgs pūta zilos dūmus gaisā. «Spriedums gan vēl tiks pārsūdzēts pie tiesu palātas,» tas beidzot ieminējās. Varēja manīt, ka tam ir vēl kāda dzirkstelīte cerības, kaut arī neliela.</p>
                 <p>Pēteris pat neiedrošinājās prasīt: «vai tas ko līdzēs?! ...» Viņi abi cieta klusu.</p>
                 <p>«Hahahaha!» Vītols pēc brīža rūgti iesmējās. «Ko viņi man ir darījuši! ... Ko viņi man pa to laiku darījuši!? ... Un tas viss tās adreses dēļ! ...» Bet tad, ievilcis pāra dūmu, apmierinājās un iesāka citā balsī: «Cits iemesls arī tur vēl ... Es izsludināju «Baltijas Vēstnesī», lai pieteicas kandidāti uz Kaugarmuižas pagasta skolotāja vietu. Priekšroka Cimzes semināristiem, kas var sniegt krievu stundas ... Šūlrāts negribēja pielaist plānā krievu stundas ... Es pastāvēju uz to, ka vajag ... Bet tad viņi mani lūkoja citādi ķert ...»</p>
                 <p>«Kā tad?! ...»</p>
                 <p>«Nu tā! Ziņoja mums, lai pa sveciem visus bērnus no savas skolas sūtām uz Valmieras baznīcas ģērbkambarī. Šūlrāts tos pārklaušināšot ... izdarīšot mūsu skolas reviziju ... Iedomājies, pa sveciem, līdz 20 grādu aukstumā, bērnus lai sūta tik daudz verstes ārā no pagasta. Es mācītājam Valteram acīs sacīju: «Kas tās par aplamībām?!» Sasaucu vietnieku pulku un nolēmām: «Bērnus sūtīt turpu nav iespējams, ja šūlrāts vēlas mūsu skolu revidēt, tas var braukt šurpu ...»</p>
                 <p>Ak tu manu! kā viņi man par to gribēja iegriezt! ... Sūdzēja pie draudzes tiesas, pie kreistiesas ... vaina nekāda nav ... Bet viņi nozvērējušies, ka mani neatlaidīs ... cietumā man jāiet ... Es atkal esmu nozvērējies: un neparko ...»</p>
                 <p>Vītols aizbrauca uz savām mājām ... Otrā dienā dabūja draudzīgu uzaicinājumu ierasties pie bruģu tiesas ... Tiklīdz tas tur stādās priekšā, bruģu kungs tūdaļ pazvana ministeriali, pavēl «arestantu» ģērbt cietuma drēbēs un viņu novest 8. numurā ...</p>
                 <p>«Kas? Ko?!» Vītols ieplēš acis. «Visas tiesu instances mani attaisnojušas...»</p>
                 <p>«Vēl viena instance nebija teikuse savu vārdu ... tas notiek uz oberšūlbehērdes nolēmumu. Skolu lietās viņa ir jūsu tiešā priekšniece. Jūs varat viņu pārsūdzēt, bet sodu jums pirms vajag izciest ... Ministerial, vediet viņu ...»</p>
                 <p>Nelīdzēja niķis ... Vītolu izģērba smalki un ietērpa cietumnieka mundieriņā ... maisu drānas kreklā, audekla biksās, pelēkā asas vadmalas mētelī un galvā kā kroni uzlika baltu cepurīti bez širmja ...</p>
                 <p>Nu, tad gan var domāt, kā viņam ap sirdi ... Tiklīdz tas ielikts savā krātā, te jau cietuma uzraugs bāž viņam pa lodziņu iekšā cietumnieka barību: maizi un ūdeni ...</p>
                 <p>«To jau nu gan jūs man nevarat uzspiest ēst!» Vītols spītīgi attrauc. «Aizsūtiet uz Rīgas viesnīcu un lūdziet viesnīcas kundzei, lai viņa uz mana rēķina atsūta pusdienu: zupu, cepeti un saldo ēdienu ... Un lai viņa man to sūta kārtīgi visas septiņas dienas, kamēr še būšu ...»</p>
                 <p>Nevar teikt, ka vācu kungi nebūtu bijuši humāni, viņi visu to pielaida. Par pārtiku arestantam nebija jāsūdzas, tikai asās kameļu spalvas ap viņa gurniem grauza ... spieda pastāvīgi pārdomāt savu likteni ... Vainīgs pa galvenai tiesai</p>
                 <pb/>
                 <p>mācītājs Valters, kurš viņiem diezin ko sastāstījis ... Ak, kā viņam dedza sirdī! ... tā gribētos, tā gribētos iespert šim mācītājam reizi pa ļepu ...</p>
                 <p>Te viņam iešāvās prātā «velnišķīgs» nodoms. Mācītājam taču jānāk pie viņa, ja viņš to prasa priekš savas dvēseles iepriecināšanas. Un lai tad ar viņu pašu notiek kas notikdams, viņš šaus tam reizi pa ļepu ... neraugot uz visu mācītāja talāru, šaus, un tad tas par mācītāju vairs nevarēs būt ...</p>
                 <p>Tādēļ viņš sit pa durvīm, ka vai eņģes trīc, un, kad atnāk cietuma sargs, tad saka: «Mana dvēsele slāpst pēc iepriecēšanas ... lūdzu ataicināt mācītāju Valtera kungu ...»</p>
                 <p>Cietuma sargs apsola, bet mācītājs nenāk. Visas septiņas dienas viņš neatlaidīgi prasa pēc sava dvēseles iepriecētāja, bet tas nenāk. Viņš beidzot nocieta savu sodu un tika palaists vaļā. Tad prāts viņam bija grozījies un dvēselei iepriecēšanas nevajadzēja vairs ...</p>
             </div>
             <div type="chapter">
                 <head>Divdesmit trešā nodaļa</head>
                 <p>Lai gan latvieši ar savu adresi pēc iztiesātas lietas Pēterburgas apgabaltiesā, kā rādījās, nu bija izkrituši galīgi cauri, tad taču arī baltiem nebija nekāda iemesla gavilēt. Fon Kube bija itin pareizi paredzējis, ka mazākais nieks, kas dod iemeslu pretaģitacijai, var visu «skaisto» Baltijas autonomijas projektu aprakt. Bet pēc latviešu adreses iesniegšanas galvaspilsētas krievu presei un visai krievu inteliģentai sabiedrībai bija pārāk dibināti motivi uzstāties pret baltiešu baronu nodomiem. Ar visu uzsvaru tā uzstājās, ka Baltija galīgi jāpievieno valstij, jāieved tajā jaunā tiesa un administrācijas kārtība, vēl jo vairāk, kur to tieši vēlas pate zeme, latvieši un igauņi, kuri iztaisa iedzīvotāju lielāko daļu.</p>
                 <p>Šī atklātības balss nepalika bez iespaida. Lai gan Krievijā pašai tautai vēl nebija nekāda teikšana, tomēr arī augstākā birokrātijā bija pārsvarā tie paši šovinistiskie centieni, jo te, kā jau «Goloss» sacīja, bija «pats labākais līdzeklis zemes pārkrievošanai» ... Pēterburgā jau bija atklāts noslēpums, ka ir vēl laika jautājums, kad Rītjūras guberņu komisija tiks likvidēta un Baltijas ģeneralgubernatura atcelta. Un arī balti nenodevās ilūzijām ... tie paredzēja it labi iznākumu. Lielas politiskas sēras valdīja viņu lēģerī. Cits tiem neatlika. Latviešiem viņi gan varēja likt manīt savas dusmas, pret krieviem tie bija bezspēcīgi ... </p>
                 <p>Ne mazāk kā citi karstie patrioti par zaudēto lietu sēroja arī Rabemaņa dzimta. Nebūtu īsti saprotams, kādēļ? Ģimenes galvu, konsulu, mēs taču pazīstam par liberālu mančesteriani. Kāds iemesls viņam aizstāvēt feodālo muižnieku privilēģijas, jo ar Baltijas autonomijas ievešanu tās būtu nodrošinātas uz visiem laikiem. Bet mēs zinām arī kundzes ieskatus, un bez tam ģimenē bija noticis kas ārkārtējs: Ortrude bija tapusi baronese fon Bimmelštein.</p>
                 <p>Fuchsings jau reizi stāstīja par savu jauno šefu, kādu Otonu fon Bimmelštein. Tas bija cēlies no kādas locekļu bagātas baltu literātu cilts, jo no Bimmelšteiniem bija pilnas visas labākās ierēdņu vietas, banku direkcijas un padomes, pilsētu kolēģijas un atklātas komisijas, kuras ienesa naudu. Paši vācieši jau sacīja: «Es wimmelt von Bimmelstein's ... wo man nur hinspuckt, da ist ein Bimmelstein ...» (Čum no Bimmelšteiniem ... kur vien nospļaujas, tur Bimmelšteins.) Viņu patiešām bija daudz, neskaitāmas zaru līnijas ar un bez «fon», kuras atkal švāgaros un rados ar visām vietējām spicēm, tā ka viņu sakarī un protekcijas bija tās vislabākās. Par katru vietu, uz kuru starp citiem pieteicās arī kāds Bimmelšteins, </p>
                 <pb/>
                 <p>varēja jau iepriekš pasacīt, ka to dabūs Bimmelšteins un nevis cits. Ar vārdu sakot, Bimmelšteini bija visur, arī pilsētās un uz laukiem par mācītājiem.</p>
                 <p>Otons Bimmelšteins bija īsts «fon». Kurzemē viņam piederēja bruņinieku muiža ar ļoti lepnu vārdu, bet ne tik lielu plašumu, ka būtu varējusi bruņinieku uzturēt. Tādēļ tad arī viņš bija spiests pieņemt kādu nodarbošanos, vai nu par disponentu vai citādi kā. Bet vislielākā mērā tam būtu nākusi par labu bagāta precība, un tādēļ fon Bimmelšteins izraudzījās savu darbības lauku tur, kur visvairāk baltu sugas zelta zivtiņu, proti, Rīgā.</p>
                 <p>Še viņš parādījās piepeši kā spoža zvaigzne pie vietējām salonu debesīm. Tā kā viņš bija uzturējies diezgan ilgi ārzemēs, starp citu Parīzē, tad viņam arī bija īsta kavaliera iznešanās. Cilvēks apmēram gadu četrdesmit, gludi kailu pauri, bet toties biezu spanku (bārzdas pinku) zem atvēlušās lūpas, «blazēts», bet «šneidīgs», tas ar joni iekaroja sieviešu sirdis un nostādīja it visus savus brālēnus un vārda brāļus ēnā. Viņš jau varēja runāt par to, ko pats pasaulē redzējis, izbaudījis un piedzīvojis. Un pie tam vēl viņš bija visu to īpašību īpašnieks, kas sievietēm patīkamas, jo ne vien skaisti dejoja, bet bija arī liels jātnieks, mednieks un duelants, īsi sakot, tam piemita viss tas, kas bija vajadzīgs tā laika siržu lauzējam un salona lauvam.</p>
                 <p>Un par Rīgu viņš varēja sacīt: «Es nācu, redzēju un uzvarēju!» Vesels bars sievu un meitu kļuva par viņa pielūdzējām un karstām cienītājām. Tomēr pa lielākai daļai bez līdzekļu viņa labās īpašības algot, un tādēļ nebija vērts tās ievērot. Otons fon Bimmelšteins spēlēja nepielūdzamo un nesasniedzamo.</p>
                 <p>Ar vārdu sakot, viņš bija cilvēks pēc Hildegardis kundzes garšas. Tā kā viņa sajūsminājās par visu, kas smalks un arīstokrātisks, un nīda visu, kam piemita kas neizveicīgs, baurisks-plebejisks, tad viņa izvērtās par fon Bimmelšteina karstu cienītāju un pielūdzēju. Tādēļ, ka viņš dedzīgs baltu patriots un neatlaidīgs cīnītājs dēļ baltu tiesībām, tādēļ ka viņa lozungs: Baltiju baltiem!</p>
                 <p>Tādēļ, ka viņam cieši sakarī un saites ar pašām pirmām baltu familijām, Hildegardis viņu ieskatīja par izdevīgu ieroci, lai ar to izvestu savus godkārīgos mērķus, kurus tai nebija izdevies sasniegt caur savu vīru.</p>
                 <p>No sākuma viņš to nejauki pārprata. Jo pazina konsulu Rabemani par lielu sieviešu skaistuma cienītāju ārpus mājas. Cikreiz tie abi kopā nebija izdarījuši tās lielākās trakulības. Viņš domāja, ka roze, taisīdamās uz vīšanu, vēl slāpst pēc mīlestības. Tā kā vīrs ar viņu vairs nenododas, tad viegli saprotams, ka aiz gara laika tā iemīlas nepārvaramā salona lauvā, — fon Bimmelšteins nesa krūtīs apziņu, ka vēl nav dzimusi tā sieviete, kas viņam spētu atturēties, — un vēlas ar viņu piekopt saldus mīlestības noslēpumus ...</p>
                 <p>Viņš atrada, ka tā lieta ir to vērta, un mēģināja viņu karsēt arī no savas puses. Tik tikko neizcēlās drāma ... Nonāca līdz tam, ka viņš tai laupīja jau skūpstu.</p>
                 <p>Tas bija neizprotams un neaprakstāms skatiens, kas izstaroja no viņas acīm ... Sārti pietvīkusi un līdz asarām sašutusi, un tomēr tik vēlīgu pārmetumu tā viņu uzlūkoja. Šis skatiens viņu nospieda ceļos. «Piecelieties!» viņa dvesa. «Jūs nezināt, cik dziļi jūs mani apbēdināt. Ja jūs nebūtu balts un godīgs cilvēks, es jums to nekad nepiedotu ...»</p>
                 <p>«Uzklausieties, daiļā Hildegardis,» viņš lūdzās ... «es jūs mīlu » Vairs atkāpties nevarēja, nu tikai uz priekšu! ...</p>
                 <p>Bālums un sārtums pārskrēja pār viņas vaigu ... puspiemiegtām acīm tā uz viņu noskatījās. Mīla vai, labāk sakot, piedzīvojumu kāre cīnījās ar tikumisko nervu. Viņa jau arī tikai savu vīru mīlēja, tikai vienreiz savā mūžā bija grēkojusi viņa dēļ. Šī grēka apziņa viņu vēl tagad nospieda, piespieda būt viņam</p>
                 <pb/>
                 <p>uzticīgai laulātai draudzenei, neskatoties uz sava vīra mazām nerātnībiņām. «Ak, nerunājiet, saites starp mums var arī pastāvēt citādi ... Kā vienas zemes bērniem svētas lietas aizstāvjiem. Mūs vieno vienādie ideāli un centieni dzimtenes labā. Roku rokā stāvēsim par mūsu mīļo Baltiju, viņas tradicijām, tiesībām, īpatnībām. Vai ne, mans straujo varoni? ...»</p>
                 <p>Fon Bimmelšteins nebija pretestību radis un degtin dedza viņu lauzt. «Vēl jo vairāk tādēļ man pieder tava mīla,» viņš šneidīgi dvesa. «Es nevaru citādi, ak daiļā Hildegardi ...»</p>
                 <p>Atkal tīksme pārviļņoja pār viņas vaigu. Cik patīkami dzirdēt šādu atziņu, kur pašai sāk rasties šaubas un tik daudz pūļu, lai vītušam piedotu svaigu izskatu ... Bet tikumiskais nervs kā smags akmens uzgūlās uz sirdi un nospieda tur dīgstošos kaislību asnus.</p>
                 <p>«Nē, nē, mans draugs!» tā čukstēja. «Pieņemiet prātu, piecelieties ... Jūsu straujās, karstās asinis iet pār robežu ... Tas būtu nejauki, un to mums nevajaga! ... Mans dievs, ja jau tas citādi nevar būt, tad es jau jums varu dot savu meitu ... Jūs taču pazīstat manu Ortrudi?»</p>
                 <p>Viņš tīri apjucis un izbiedēts noskūpstīja tai roku. Tā kā Ortrude neatradās starp viņa cienītājām, tad viņš to tikai pavirši pazina.</p>
                 <p>Viņa apjukums pat izvīla Hildegardei valšķīgu smaidu. «Ja jau pie manis vēl atronat patikšanu, tad daudz vairāk jums patiks viņa,» tā jokodama sacīja. «Viņa ir jauna un straujas dabas. Un varbūt, ka tā ir likteņa laimīgā roka, kas jūs vieno un otram tuvo. Viņa par mūsu dārgo Baltiju tāpat domā un jūt kā jūs, fon Bimmelšteina kungs ... bez tam tai līdzekļi, daudz ko realizēt ... ceturtdaļmiljona mantojums ...»</p>
                 <p>Fon Bimmelšteina vaigs noskaidrojās un rudās acis iezibējās. Mīlestības skūpsts pārvērtās par sirsnīgu mātes skūpstu. Kā labi draugi un biedri viņi slēdza derību, ka strādās uz kopēju mērķi, lai Ortrude kļūtu par baronesi fon Bimmelštein.</p>
                 <p>Salonu lauva uzreiz visu savu vērību piegrieza Ortrudei, bieži to apciemoja, sūtīja tai puķes un citādi tai pierādīja savu uzmanību. Neraugoties uz visu to, Ortrude diezin vai viņu būtu izraudzījusies par savu mūža draugu, ja viņš to piepeši būtu bildinājis. Bet māte pastāvīgi vērsa viņas uzmanību uz fon Bimmelšteinu, pastāvīgi uzsvēra viņa patriotismu, viņa kavalieriskumu, griezīgumu, augsto dzimumu, cēlās gara īpašības. Ortrudei negribot vajadzēja sākt par viņu interesēties, kur labs vien par viņu tai nemitīgi tika kalts ausīs. Arī viņa bija godkārīga un bija sapņojusi, ka, ja tā precētos, tad viņas vīram vajadzētu būt par visiem tam pārākam. Pēc mātes ieskatiem arī fon Bimmelšteins tāds vārda pilnā ziņā bija. Tā Hildegardis kundze zemi pa drusciņai vien sagatavoja. Un, kad reizi tika sarīkota jāšanās uz derību, — publiskas zirgu skriešanās toreiz Rīgā vēl nebija, —un fon Bimmelšteins ņēma pirmo godalgu un pēc tam bildināja Ortrudi, tad viņa sacīja «jā» un kļuva viņa līgava.</p>
                 <p>Derībai drīzi sekoja kāzas, tā ka Pēteris to ne just nejuta, pa savu laimi dzīvodams. Viņu kāzās lūgt vāciešiem nenāca ne prātā. Tad nāca kāzu ceļojums, un Ortrude ar visu savu jauno vīru nozuda no viņa redzes aploka, lai pēc nosacīta laika vēl jo spožāki un spilgtāki parādītos pie sabiedriskā apvāršņa.</p>
                 <p>Caur šo precību abām pusēm bija līdzēts. Fon Bimmelšteina finanse uzlabojās tādā mērā, ka viņš savu vapeni varēja apzeltīt un visu to, kas tam vēl bijis tikai uz papīra, padarīt īstenībā. Varēja iegādāties ekipāžas ar piecžuburīgo muižnieku kroni, varēja turēt jājamos zirgus, piķierus un sulaiņus, «vest pilsētā greznu namu» un dzīvot pa vasaru jūrmalas peldu vietās. Jaunais pāris darīja it visu,</p>
                 <pb/>
                 <p>kas tam patika, un nodevās it visādiem sportiem. Tā kā arī Ortrude bija kaislīga jāšanas mākslas cienītāja, tad viņus bieži redzēja izjājam: viņa zaļā jājamā kleitē ar kuplu plīvuru, viņš dzeltenām ziemišķa biksēm, lakotiem lieliem un spicu džokeja cepurīti. Tā kā Rīga toreiz bija vēl visai maza lielpilsēta, tad drīzi vien it visi sāka par viņiem runāt un interesēties.</p>
                 <p>Hildegardis kundze par to visu peldēja atkal priekā un laimē. Viņa savu meitu citādi nesauca kā par baronesi fon Bimmelštein, lai gan, blakus minot, tā nemaz nebija, jo viņas vīrs pat nebija uzņemts nevienā vietējā muižnieku korporācijā, bet skaitījās fon tāpat pēc savas činas. Bet kas to izmeklēja? Fon Bimmelšteinu nams bija tagad tas vidus punkts, kur pulcējās visi pirmie un labākie, kur satecēja kopā it visi politikas pavedieni un tika piedots tonis. Caur savu meitas kundzi, baronesi fon Bimmelštein, Hildegardis Rabeman atjaunojās atkal savā agrākā cieņā, nāca atkal tuvākā sakarā ar vācu arīstokrātiju, no kuras viņu vīra veikala intereses tikko nebija galīgi atrāvušas. Viņas znotam tagad būtu bijis pat iespējams tikt par Rīgas augstās rātes locekli. Tikai šāds gods vairs nekairināja, jo arī baltu aprindās tas bija jau atklāts noslēpums, ka vecā rāte ir mirusi un ir vēl tikai laika jautājums, kad viņu galīgi iezārkos.</p>
                 <p>Konsulam gan šī precība ne visai patika. Vienkārt, viņš tikai īsti tādu cilvēku varēja cienīt, kurš ticis uz priekšu pats ar saviem spēkiem, bet ne ar iedzimtām privilēģijām un protekcijām. Pret muižniekiem viņš sajuta slepenu īgnumu. Lai gan viņš to neizrādīja, tad tomēr sarunā ar saviem pilsonīgiem draugiem tas izteicās ļoti mazcienīgi par šo «ādelīgo zipi». Otrkārt, viņam nebija iespējams uz pēdām skaidrā naudā izmaksāt Ortrudes mantojumu, jo tas bija ielaists veikala apgrozījumos. Gribot negribot viņam tādēļ jaunais feodāls bija jāpieņem par savu veikala biedru. Viņš bīstījās, ka tas viņa veikalā neienes politiku. Treškārt, līdz šim viņš bija bijis vienīgais neaprobežotais noteicējs veikalā un ģimenē, tagad viņš paredzēja, ka savā varā tam būs jādalās ar šo sprukstiņu, kurš pie tam bija labs uzdzīvotājs un kura grēkus tas smalki pazina, tāpat kā nākošais znots pazina viņa grēkus. Bet pret dieviem, muļķībām un sievietēm karot velti. Gribot negribot tam bija jākož skābajā ābolā. Dodams savu tēva svētību, tas nodomāja: «Ja dabon tādu brašu skuķi ar ceturtdaļmiljonu, tad gan katrs muļķis ir gudrs ...»</p>
                 <p>Rabemaņa tirdzniecības nams tika paplašināts ar diviem jauniem zarīem, bankas veikalu un apdrošināšanas aģentūru. Par šo abu nodaļu specielu šefu nu kļuva fon Bimmelšteins, bet viņš iejaucās arī pārējā veikalā, no kura tam nebija ne jēgas, ne jausmas, un traucēja darbus. Konsulam gan nepatika, ka znots, raugoties no tirgoņa stāvokļa, pielaida nepiedodamas muļķības, bet, kā jau sacīts, viņš bija spiests klusēt un bija pārāk tirgonis, lai izrādītu savu nepatikšanu tur, kur nekā nevar grozīt.</p>
                 <p>Fuchsings, kurš, apzinādamies savas spējas, sev nekad neko daudz neļāvās sacīt, drīzi vien sanāca ar jauno šefu vārdu maiņā un ragos. Šim nebija tā spēja, kas konsulam, notaksēt uz pēdām, ko katrs cilvēks veikalam ir vērts. Viņš par noderīgāko spēku ieskatīja to, kas viņam labāk mācēja pielīst, glaimot un pienest par citiem niekus, kā, piemēram, Hartmani un Šmerli. Protams, ka tie uz Fuchsingu neturēja vis diezin kādu prātu un pienesa jaunam šefam arvien par savu vecāko biedri jaunas vēstis.</p>
                 <p>Kādu rītu tad fon Bimmelšteins bāls un uztraukts ieskrēja kabinetā pie konsula. «Sievas tēvs, ko es dzirdu?! ... Mūsu prokurants esot biedrs tanī jaunlatviešu biedrībā ...»</p>
                 <p>Konsuls noraustīja kamiešus. «Tā taču viņa privāta lieta, kādā viņš biedrībā ...»</p>
                 <pb/>
                 <p>«Jā, jā, bet ievērojot šīs biedrības dumpīgo virzienu pret mums?!» Bimmelšteins turpināja. «Mēs taču viņam nevaram dāvāt tādu uzticību ...»</p>
                 <p>Konsuls ne labprāt nāca ar savām domām klajā, bet, ja to reizi darīja, tad izsacījās tik skaidri un saprotami, ka tur vairs nevarēja būtu nekādu divdomību. «Fuchsing kungs jau vairāk nekā desmit gadus kalpo šim veikalam. Nekad viņš vēl nav devis iemeslu, ka tam nevarētu dāvāt pilnu uzticību ...»</p>
                 <p>«Bet viņš taču latvietis ...»</p>
                 <p>«Tas mums nav jāzin! Mums jāzin, ko tas vērts mūsu veikalam ... Lietojams cilvēks ir nesamaksājams kapitāls. Mēs varam gan vieni ēst, bet nevaram vieni strādāt. Ir vajadzīgs, lai mums līdzi strādā, un sekmes atkarājas no tam, kāds tas strādnieks. Fuchsings, neraugot viņa tautību, ir labs strādnieks. Necienīt viņu būtu tas pats, kas nepiecelt no zemes tīro peļņu, kas gūta caur viņa pūlēm, veiksmi un saprašanu. Nevis viņa skaisto acu pēc ... Tādi līdz šim bijuši šī veikala principi.»</p>
                 <p>It kā aizskarts par iejaukšanos savās tiesībās, viņš apklusa un stingru nopietnību skatīja cauri vēstules.</p>
                 <p>Fon Bimmelšteins nervozi kodīja lūpas. «Šī veikala principi, protams, nekādi netiks grozīti ... Es tomēr domāju, kā vācu veikals mēs tik daudz no saviem ļaudīm gan varam prasīt, lai tie atzīst krāsu. Ja tiem nav iespējams ar mums harmonēt, tad nav saprotams, kādēļ mēs pavisam kopā strādājam?»</p>
                 <p>Konsuls neatbildēja; tā bija zīme, ka viņš tam nepiekrīt.</p>
                 <p>Veikalā drīzi vien nāca zināms, ka jaunais šefs netura uz Fuchsingu labu prātu, jo Fuchsings nav riktīgs vācietis, turas kopā ar bauriem un jaunlatviešiem. Hartmanis, redzēdams, ka lon, vēl vairāk patriotismu piekurināja, un bieži vien viņu redzēja ar Bimmelšteinu kopā arī ārpus veikala.</p>
                 <p>Jaunais šefs centās iepotēt solidarīsku baltu garu visā veikala personālā līdz pat pēdējam māceklim ... Sasauca visus kopā un griezās pie tiem ar uzrunu: «Mani kungi, tas ir tā un tā ... mums visiem šinī lietā kopā jāturas ...» Vai tas nu attiecas uz kādu pārgrozību veikala kārtībā vai kādu vispārības lietu, arvien tas griezās pie veikala personāla kā pie vesela orgāna un apelēja pie viņa jūtām un goda prāta. Tas izlikās cēli un džentelmeniski, un tā viņš tos visus turēja smalkās važās. Jo patiesībā jau personālam nekā nebija ko teikt, ne lemt, principāls tiem vienkārši nodiktēja savu pavēli, bet piedeva lietai tādu nokrāsu, it kā būtu nākusi no viņu brīvas gribas. Konsuls, kas bija Menčestra skolas piekritējs un liberāls vārda pilnā ziņā, nekad neizlietoja šādus spaidus uz savu ierēdņu sirdsapziņu un tādēļ kamiešus vien noraustīja par šī baltu feodāļa rīcību ...</p>
                 <p>«Mani kungi!» Bimmelšteins atkal kādu dienu griezās pie veikala personāla. «Esam vienojušies ar konsula kungu un nolēmuši dibināt pie mūsu veikala pensijas fondu, no kura pabalstāmi tie mūsu ierēdņi, kuri slimi un darba nespējīgi. Ar jūsu piekrišanu šī fonda labā no jūsu mēneša algas tiks atvilkts līdz 2%, bet firma no savas puses ziedo kā pamata kapitālu 3000 rubļus un mana laulāta draudzene, baronese, kā īsta baltu patriote 1000 rubļus. — —»</p>
                 <p>«Mēs pateicamies ļoti Rabemaņa firmai, kurai mēs kalpojam, un pateicamies arī baronesei fon Bimmelštein!» Hartmanis pasteidzās atbildēt veikala personāla vārdā. «Mēs pieņemam šo laipnību, kura ir mūsu labā. Bet, ka mūsu patriote un patrone baronese fon Bimmelštein mūs, savus baltu mazos brāļus, tik augstsirdīgi iegādājusies, tad, es domāju, arī mums nākas dot viņai kādu piemēru par savu patriotismu un īstiem baltiskiem uzskatiem ...»</p>
                 <pb/>
                 <p>«Tas viņu ļoti iepriecinātu,» fon Bimmelšteins glaimots atbildēja. «Mūsu ienaidnieki arvien nekaunīgāk sāk pacelt savas galvas. Patlaban ir devušies uz Pēterburgu ar kādu latviešu adresi, kura satura nekaunīgus melus un ķengājumus par mūsu zemes iekārtu. Viņas nolūks acīm redzot izgāzt cauri mūsu autonomijas projektu, pēc kura mēs būtu kungi paši savā zemē. Katra balta pienākums ir pret šādu neglītu rīcību protestēt.»</p>
                 <p>«Pats par sevi saprotams,» Hartmanis attrauca ... «un es domāju, mani kungi — lai gan nestāvam nekādās atklātības goda vietās — arī mūsu pienākums ir pret šādu neģēlību protestēt. Es domāju, protestam ir jāiziet taisni no mums, tautas. Mēs savai augstsirdīgai patronei nevaram dot labāku pierādījumu par savu baltu patriotismu, kā rakstiski protestēdami pret šo rīdīšanu un apmelošanu no jaunlatviešu puses. Parakstīsim šādu rakstu vīrs pie vīra, liksim to nodrukāt laikrakstos un piesūtīsim to arī baronesei kā pateicības zīmi. Kungi, kas tam piekrīt?! ...»</p>
                 <p>«Pieņemts!» sauca Šmerlis ... «Pieņemts!» sauca viņam pakaļ viss bars, tā ka šinī jautājumā valdīja tā lielākā vienprātība.</p>
                 <p>Tikai Fuchsings vien nesacīja nekā un, tumši piesarcis, kodīja lūpas ... It kā bez elpas konsuls vērīgi sekoja katrai viņa kustībai. Fuchsings nu reiz bija pacietīgs cilvēks, bet teju, teju viņš taisījās kūsāt pāri.</p>
                 <p>Tomēr viņš saņemas un beidzot noteikti, bet mierīgi sacīja: «Es šādu rakstu neparakstīšu, fon Bimmelštein kungs ...»</p>
                 <p>«Nē?!» Bimmelšteins attrauca. «Bet kādēļ nē, ja drīkstu zināt?» Iz viņa balss tomēr varēja manīt, ka uz šādu Fuchsinga pretestību viņš jau iepriekš sagatavojies.</p>
                 <p>«Tam nav nekāda sakara ar mūsu veikalu, un tādēļ to no manis nevar prasīt. Ja veikala intereses ko prasa, esmu gatavs sekot ar visiem spēkiem jūsu saucienam ... bet te ir privāta lieta, par kuru katram var būt savas domas ...»</p>
                 <p>«Fuchsing kungs taču pats biedrs tanī latviešu rīdītāju biedrībā!» Hartmanis iejaucās. «Tādēļ ir saprotams, ka viņš ar mums nevar iet kopā ...»</p>
                 <p>Fon Bimmelšteins uzlūkoja konsulu, it kā sagaidīdams arī viņa iejaukšanos lietā. «Nevar būt!» viņš izlikdamies skaļi iesmējās. «Fuchsing kungs taču zin, ka še ir vācu veikals, un nevar tiktāl aizmirsties . ..»</p>
                 <p>«Neesmu nekad slēpis vai noliedzis, ka esmu Latviešu, biedrības biedrs... Konsula kungam tas arī nekad nav bijis par kādu traucēkli pret mani ...»</p>
                 <p>«Atvainojiet,» fon Bimmelšteins perfidu smīnu sacīja, «tur taču pavisam prasti, neizglītoti cilvēki ... kā man saka: maisu nesēji ...»</p>
                 <p>«Par to taču man nevienam nav nekāda atbildēšana jādod, ne arī par to kāda kontrole vajadzīga», Fuchsings arvien stingrāki uzstājās. «Katram taču ir sava biedrība un savi ļaudis, ar kuriem tas satiekas. Tā kā neesmu dzimis nekāds «fon», tad turos pie savējiem. Veikalam nav nekāda daļa gar kāda privātu dzīvi un uzskatiem ... Šī veikala principi vismaz līdz šim tādi ir bijuši ...»</p>
                 <p>Konsuls arvien vēl klusēja, kas liecināja, ka viņš ar savu ilggadēju darba biedri vienis prātis. Fon Bimmelšteins nervozi skrullēja ūsas. «Protams, protams, šī veikala principi arī turpmāk paliek tādi ... Mans dievs, kas tad no jums to prasa kā no veikala ierēdņa? Bet kā pie cilvēka, patriotiska tautieša un laba darba biedra gan var griezties ar šādu priekšlikumu, ko mēs it visi atzīstam par labu. Jo netrūkst taču neviena paraksta no šī veikala, izņemot tikai jūsējo.»</p>
                 <p>«Atvainojiet!» Fuchsings ironiski pasmaidīja. «Jūs taču zināt, ka esmu biedrs Latviešu biedrībā? Kā tad es lai parakstu šādu rakstu?»</p>
                 <pb/>
                 <p>«Nožēlojami, bet ar šo faktu mums jārēķinās,» Bimmelšteins noraustīja kamiešus. «Negribam jūs apgrūtināt . ..»</p>
                 <p>Fuchsings tātad šoreiz panāca uzvaru, bet viņš pats noprata it labi, ka tā ir Pirus uzvara. Viss veikala personāls, sākot no skrejpuikas, viņam smīnēja taisni vaigā. Ne acumirkli nevarēja būt šaubu, kam piekrīt simpātijas. Un jaunajam šefam bija diezgan līdzekļu un izdevības likt baudīt viņam savu varu ... Līdz šim Fuchsings bija bijis otrais no konsula. Par sevi protams, ka šī vieta tam bija jāatstāj Bimmelšteinam, bet arī kā trešais tas vairs nevarēja turēties. «Hartman kungs!» jaunais šefs jau tūdaļ uz pēdām sacīja. «Esiet tik laipni un aizejiet manā vietā uz biržu ... Esmu drusciņ aizkavēts ...»</p>
                 <p>Līdz šim tā bija Fuchsinga darīšana, kas pie tam tik labi bija iestrādājies, ka pats konsuls gāja uz biržu diezgan reti. Tagad Hartmanis uzlika cilindri, iepīpoja smaržīgu cigāru un, uzmetis Fuchsingam nievājošu skatienu, aizgāja. Ne pēdējo reizi ... tas tagad nu bija viņa amats. Tā fon Bimmelšteins vispār iekārtoja, ka Fuchsingam katra patstāvīga darbība izslīdēja no rokām un viņam tika uzkrauti vienīgi melnie darbi, ko būtu varējis izdarīt katrs jauns iesācējs.</p>
                 <p>Cik viņš pats varēja atturēties pretim, tik bija ... konsuls klusēja. Un no pārējā personāla puses pret viņu, cik manāms, tika izvests cauri apslēpts boikots. Sākot no skrejpuikas, viņš tika ieskatīts par svešnieku. Neviens viņu lāgā vairs nesveicināja, darīja to tikai pa garu laiku. Neviens viņu nerespektēja, viņa pavēles un aizrādījumus pārprata un visādi viņa darbību traucēja. Protams, ka viņa darbība tad arī vairs nevarēja būt tik sekmīga kā agrāk. Pie tam visi, viņam tīri dzirdot, izteicās zaimojoši par Latviešu biedrību, muļķa tītarīem, kuri domājot ar savu adresi ko lielu izdarīt. Šādus latviešu baurus vajagot likt tikai pie maisu nešanas un tas ir viss! ... Pie tam zīmīgi paskatījās sānis uz Fuchsingu ... Kuram tu pa muti sitīsi, kam to aizbāzīsi! ...</p>
                 <p>Šāda rīcība Fuchsingu dažureiz tā uztrauca, ka tas zaudēja savu pašsavaldīšanos un mierību un ielaidās nevajadzīgās ķildās, kuras ne ikreiz iznāca viņam par labu. Viss veikala personāls it kā nozvērējies bija pret viņu, un smējēji arvien viņa pretinieka pusē. Un, kas tas lielākais, tas bija ienīsts ne tikvien kā veikalā, bet arī pašā Rabemaņu familijā, konsulu izņemot, kurš šinī lietā klusēja. Tikai Faustine Švīchelbein viņu vēl arvien mīlēja, kaut arī nespēja viņu no tās nejaukās latvietības atgriezt un glābt ...</p>
                 <p>Šāda dzīve nabaga vecpuisim izvērtās par īsto elli. Citreiz tik labi varēja dzīvot, neviens nemeklēja, vai tu latvietis vai kas, bet nu uzreiz vairs nekādi neproti dzīvot. Sērīgi viņš iegādājās vecos labos laikus, kad tautas dzīvoja kopā labā saticībā un nevienam nenāca prātā otru tautības dēļ nīst vai nicināt. Tas ir, Rabemaņa veikalā. Bet tagad? Tādēļ arī viņš bija tik nervozs un nikns arī pret tiem latviešiem, kuri plaisas tautību starpā asināja, pret Lauri un citiem, kas vienmēr daudzināja: latvietis un latvietis, vācietis un vācietis ... Un tomēr viņam pašam krūtīs naids pret saviem vācu apspiedējiem pastāvīgi krājās un auga un padarīja viņu par gluži citu cilvēku ...</p>
                 <p>Pienācis jau vasaras vidus. Mazais Krauklīts jau krietni apvēlies, bet nebija vēl kristīts. Sievasmāte, sieva un radinieces nevarēja diezgan nostāstīt, kā viņš smejas, kā ķepurojas, kā izkar mēlīti utt. «Ņiprs bērns,» tās viņu lielīja. Tikai jau radinieces nevarēja aprast īsti ar to vārdu, ko Pēteris ar Marī viņam izraudzījis. </p>
                 <pb/>
                 <p>Viesturs? Kas tas ir? Līdz šim tāds vēl nekur nav dzirdēts. Arī mācītājs ar to negribēja ielaisties. Vajadzēja dot vēl otru, īsti kristīgu vārdu un tad lai otru piekar galā. Tā kā par kristtēvu bija izraudzīts Marīs brālis, tad izvēle nebija grūta; sauks viņu: «Kārlis Viesturs.»</p>
                 <p>Kristības Pēteris nodomāja sarīkot jūrmalā, zaļumos. Rīgā pa vasaru visai maz ko darīt, biedrība tīri iemigusies un Daugavas malā arī tā pamazāk. Varēja veikalus uzticēt cilvēkiem un padzīvoties drusciņ svabadā gaisā. Dubultos viņam bija mājelīte, ko tas bija mantojis Marīs pūrā. Turpat blakus Rabemaņa villai, kurā no Pētera augšas balkona varēja taisni iekšā redzēt.</p>
                 <p>Še viņus saistīja tik daudz jaunības atmiņas, jo te bija notikusi pirmā cīņa starp Marī un Ortrudi Pētera dēļ, kad abas bija vēl mazas meitenes. Marīs ar gandarījumu to iegādājās ... viņa tomēr savu Pēteri bija paturējusi. Nu, vai tad Ortrude viņai par to skauda. Katrai bija savs, un katra ar savu bija mierā.</p>
                 <p>Pēteris savam dēlam kristības gribēja noturēt krietnas. Lai arī laiki tādi pašvaki, jautri vajag nodzīvot. Lai neviens nesaka, ka nebūtu ēdis un dzēris un labi izdzīvojies! Un viesus tie salūdza tādus, kas pa krietnam vien mācēja uzmest uz lampu. Kārlis, students Tērbatā, jau bieži vien bija nolicis par to «provi», un Edelberts, mākslas akadēmiķis, ne mazāk prata tvert kausu. (Vāciski viņš to sauca «Humpen».) Ar savu klātbūtni pagodināt bija apsolījušies arī Lapas Mārtiņš, kurš uz mazo tautas varoni jau sacerēja poēmu, un Adolfs, kuram bija atkal jaunas kuplejas par cienīgtēviem un linošanu. Solījušies arī nākt Didžis un Andrejs. Pēdējam gan ar savu Līschenu bija izgājis plāni, jo bija radies spēcīgs konkurents. Baltu vesti, drošu uzstāšanos, Starpingks. Ar kāda māklera palīdzību tas Andrejam to partiju bija izgriezis. Gan viņš par to nemaz nelikās izsamistam, atmeta tikai ar roku: «Ek, dabūs citu!» Bet sirds viņam sāpēja tomēr, un tādēļ tas sajuta vajadzību tā reiz labi izdzīvoties un to atvieglot. Tālāk jau nekādi nedrīkstēja trūkt Mārcis ar savu Grieteli, kurai jau meita, varena brēkule, un to viņa solīja ņemt līdzi. Nu, kur tad vēl Kreiļu familija, un lai kam, Fuchsingam tur vajadzēja būt! Un kā Pēteris nokodināja Lauri un Ernesteli, lai tie nemaz citādi nedomā, uz mazā Viestura kristībām tiem vajag būt! ...</p>
                 <p>Tātad tika rīkotas «riktīgas» dzīres; arī māte nāca Marīm palīgā ar savu roku un padomu. Veselu dienu agrāki tās vārīja un «riktēja», un cepa ogotu baltu maizi. Un Pēteris vāgūža kaktā jau uzstāpelēja veselu strēķi mučeļu ... tās visas lai tukšo viņa mīļie uz mazā Viestura veselību ...</p>
                 <p>Bet viņi nezināja, kas gatavojas kaimiņu sētā. Konsula Rabemaņa villu atkal Ortrude bija dabūjusi pūrā, un tā piederēja tagad fon Bimmelšteinam. Vienā dienā un stundā ar Viestura kristībām blakus mājā bija nolikts viens no tiem politiskiem rautiem, kādu mēs pazīstam jau no agrākiem laikiem un kādi tagad pie fon Bimmelšteiniem mēdza notikt bieži. Sapulcējās vietējās autoritātes un vīri, kuriem atklātībā kāds svars, un zem mielasta segas noturēja politisku sapulci, izmainīja domas par zemes apstākļiem un izgatavoja rezolūcijas, pēc kurām tad balti ticīgi turējās. Šoreiz mielasts tika sarīkots Gustavam Danielam Hernmarkam par godu. Kopš 1869. gada tas bija nolicis visus savus amatus pilsētas pārvaldē, uzturējās acumirklī jūrmalā un taisījās galīgi aizceļot uz savu dzimteni Vācijā.</p>
                 <p>Bez paša jubilāra vēl ieradās: «vārdu vedošais» birģermeistars Eduards Hollanders, rātes sekretārs Eižens Alts, patrioti fon Bingners, fon Etingens (agrākais gubernators), Julijs fon Kube, vairāk Bimrnelšteini, «fon» un «cur», abu ģildu aizstāvji, avīžnieki, protams, arī konsuls ar kundzi, kuri tepat dzīvoja.</p>
                 <pb/>
                 <p>No tā saucamām plašākām un jaunākām aprindām, kuras citreiz reprezentēja Dīriķis ar Tomsonu, šoreiz nebija neviena aizstāvja. Toties bija izveidojies kāds jauns baltu sabiedrības tips, kuru dēvēja par «der kleine Mann». Tas bija reprezentēts no cunftes meistara Andreasa Cipfelbrinka un viņa gaspažas Traudchenas, bez tam vēl no Rabemaņa pirmā grāmatveža Hartmaņa. Tie tad arī šādu godu tīri vai nemaz nevarēja pār savu vaigu nest. It sevišķi Cipfelbrinki. Lai arī tie cītās būt pazemīgi un smalki pret tiem, kas viņiem šo godu parādījuši, tad Andreass nevarēja apspiest pašapziņu, ka, ja viņu lūdz viesos pie tik augsta galda, tad arī gan viņš ir to vērts! Kad to Jochems Stemeizens un Simeons Orkelbeins redzētu, ka tas te kopā ar pašu birģermeisteru un gubernatoru ...</p>
                 <p>Tā kā Pēteris apdzīvoja savas mājiņas augšējo stāvu, tad, kā jau sacīts, no viņa balkona varēja visu smalki pārredzēt, kas notiek kaimiņu parkā un uz lielās verandas. Kristībniekiem jau nu gan gar to maza daļa, tiem rūpēja tikai mazais Viesturs un iedzeršana. Kas viņiem gar svešiem cilvēkiem! Bet Fuchsingam personīgi gan tā lieta drusciņ interesēja. Kā nazis viņam iedūrās sirdī, ka arī Hartmanis ielūgts pie kungiem viesos un «špacierē» tikpat kā gailis pa parku. Kopā viņš turējās gan vairāk ar Cipfelbrinku un tā gaspažu ... plātījās visi ar rokām, žestikulēja, it kā tiem būtu kādas gudras valodas. Bet tās jau grozījās vienīgi ap to pašu karstumu un lietus trūkumu, un grūtiem laikiem. Tikpat kā pienaglots Fuchsings palika balkona stūrī kā kaunīgs aplūkotājs, kurš atstāts aiz durvīm, bet kuram tomēr rūp visu redzēt.</p>
                 <p>Pati dienas zvaigzne un vidus punkts bija jaunā mājas kundze Ortrude ar savu blondo frizūru un augstām, spēcīgām krūtīm. Pastāvīgi viņa taisīja cirķeļus. Kavalieri to ielenca, un ikviens turēja par godu sacīt viņai kādu rātnu komplimentu. Vislielākais «šverenētlers» bija kāds viņas vīra brālēns Kuno fon Bimmelšteins, ļoti pazīstams ar savām asprātīgām atjautībām, kas arī tagad Ortrudei izvīla dažu labu sidrabtīru smieklu. Viņam stipri konkurēja kāds «šneidīgs krāsnesis», Astafs «cur» Bimmelšteins, — tās pašas cilts, bet cita zara, pazīstams poets. Tas baronesei deklamēja priekšā savus dzejoļus, graizīgas satiras uz Garlibu Merķeli. Ik teikuma galā nāca atskaņas: Merkel — Ferkel (sivēns). Viņam piekrizdama, Ortrude ar saviem spēcīgiem, skaļiem smiekliem tricināja gaisu ...</p>
                 <p>Uz to kļuva vērīgs pats mājas kungs, Otons fon Bimmelšteins. «Astaf, kas jums tur ir?» tas jautāja.</p>
                 <p>Tas rādīja pretim kādu grāmatiņu «Paradīzes dārziņš priekš Garliba Merķeļa». (Pamfletu kopojums par dzimtcilvēku aizstāvi, ne visai asprātīgs, bet toties žultains un pajēls ... )!</p>
                 <p>«Ā, to es pazīstu,» Otons atbildēja. «Tajā par zināmo ignoranto skribentu ir izsacīts daudz patiesības ...»</p>
                 <p>«Kādā Samsona fon Himmelšterna brošūrā esmu tomēr lasījis par viņu ļoti labu atsauksmi,» konsuls Rabemanis iebilda. «Viņš ļoti silti stāvējis par latviešu dzimtļaužu cilvēku tiesībām un darījis iespaidu uz viņu atsvabināšanu no dzimtbūšanas ...»</p>
                 <p>«Autors to sacījis tikai aiz pieklājības,» Astafs cur Bimmelšteins piesteidzās paskaidrot. «Patiesībā nevar sastapt visā vēsturē vairs otras tik nožēlojamas parādības kā šis aplamais kūdītājs. Zīmīgi viņu raksturo kāds zīmējums, lai gan parodija ... bet ļoti piemērots. Īsais, resnais vīriņš tiek stiepts uz skolas sola un kā visai sajūtamu atalgojumu par savu brīvprātību dabū pa zināmo miesas daļu, cik uziet! Ļoti zīmīgs arī sekojošais dzejolis:</p>
                 <p>«Arrogant und aufgeblasen — —
                 
                 — — Wird das Platte Dir Garlieb —</p>
                 <p>Merk' El ender, was ich sage! </p>
                 <p>Als die Mutter Dich empfangen, </p>
                 <p>Kleiner Mann aus Fabelzeiten, </p>
                 <p>Hat ein — voll Lüsternheiten </p>
                 <p>Sich mit einer — vergangen.</p>
                 <p>Von den Letten kamst Du, Lette, </p>
                 <p>Wolltest Dich in Deutschland putzen, </p>
                 <p>Doch die wußten Dich zu stutzen. </p>
                 <p>Wälztest Dich im schmutzgen Bette, </p>
                 <p>Allen bist Du zum Gespötte, </p>
                 <p>Edelleute willst verschwatzen </p>
                 <p>Aergerlich beim Großen, Rechten, </p>
                 <p>Nichts verstehst Du, ailes weißt Du ...»</p>
                 <p>(Augstprātīgs un uzpūties — — </p>
                 <p>Seklais tev ļoti patīkams — </p>
                 <p>Nožēlojamais, klaus', ko teikšu! </p>
                 <p>Kad māte tevi ieņēma, </p>
                 <p>Mazais vīrs iz pasaklaikiem, </p>
                 <p>Kāds tad — pilns kaislību </p>
                 <p>Ar kādu — noziedzās.</p>
                 <p>No latviešiem tu cēlies, latvi, </p>
                 <p>Gribēji Vācijā greznoties, </p>
                 <p>Bet zināja viņi tevi uzbīdīt. </p>
                 <p>Vārtījies pa dubļu gultu. </p>
                 <p>Visiem esi tu par joku. </p>
                 <p>Muižniekus gribēji nomelot </p>
                 <p>Īgnā prātā pie lieliem, taisniem, </p>
                 <p>Neko neproti, bet visu zini ...)</p>
                 <p>Konsuls piesarcis klausījās. Viņam nebija uz tam ko teikt ... noraustīja tikai kamiešus.</p>
                 <p>«Man par viņu zināma kāda ļoti smalka anekdote,» Kuno fon Bimmelšteins iejaucās valodā. «Kādam valodas pētniekam prasīts, ko viņš saka par vārdu «Merkel». Tas atbildējis: «Gan nepazīstu šo vīru, bet grūti ticu, vai kādam būs tāds nožēlojams vārds. Bet, ja patiešām būtu, tad tādam, kas to nes, vajag būt ļoti ķildīgam un riebīgam cilvēkam. Jo vienkārt, visā vācu valodā ar to cits nekas nerīmējas kā vien vārds Ferkel (sivēns). Pēdējais tad nu būtu dabūjis otru līdzīgu sev pretim. Otrkārt, pārstādot burtus, dabūjam Ekel (riebums) un Rekel (lempis). Un treškārt, ja mani kāds uzrunātu ar «Herr Merkel», man tas izklausītos» — viņš pastiepās uz priekšu un aizlika roku sānis mutei, lai dāmas nesadzirdētu —: «Herr, leck er m...»</p>
                 <pb/>
                 <p>«Hahahah!» Otons fon Bimmelšteins pilnā kaklā iesmējās, un citi sekoja viņa priekšzīmei. Konsuls piesarcis it kā norīstījās, nesamanīdams, ko uz tam teikt. — Fuchsingam palika nelabi ap sirdi ... gribot negribot bija jāiesper krietns konjaks. Viņam bija tā, it kā ļaunprātīgie zaimi arī viņam pašam liptu klāt, un nebija cita līdzekļa, kā viņus noskalot.</p>
                 <pb/>
                 <p>Beidzot bija laiks iet pie galda. Tagad nama mātes vietu izpildīja Ortrude savam vīram pie labās rokas. Hildegardis kundze turpretim bija galda biedre Julijam fon Kubem, bet konsuls sēdēja blakus birģermeistaram Eduardam Hollanderam ... Fuchsings devās atpakaļ pie citiem kristībniekiem blakus telpās, un tā abas sabiedrības dzīvoja katra par sevi, iedzerdama katra pa savai vīzei un cildinādama, kas katrai mīļš.</p>
                 <p>Bet nu sekosim parādes mielastam. Runas atklāja pats birģermeistars, cildinādams viņa magnificences Gustava Daniela Hernmarka nopelnus. Bijis tas loceklis pašā pirmā ostas komitejā un sagādājis Rīgai labus kuģu apstākļus. Neatlaidīgi pūlējies, kamēr Rīga dabūjusi pirmo dzelzceļu uz Dvinsku. Licis pirmos pamatus kreditsistemai, kura Rīgai par jo lielu svētību; blanko cedēta obligācija ir mūsu baltiešu priekštiesība, jo nav nekur tādas Krievijā. Nodibinājis: Biržas komiteju, Biržas banku, Diskonto banku, Namnieku kredītbiedrību, iestādes, bez kurām, vārdu sakot, mūsu tirdzniecība un rūpniecība nevarētu elpot. Un, ja nu vēl apskata tos darbus no viņa tieši pie pilsētas pārvaldīšanas, ko tas pastrādājis kā rātskungs, birģermeistars un dažādu komisiju loceklis, tad ir jājautā, kur viņš ņēmis tik daudz to roku un galvu priekš mums strādāt. Mēs nevaram citādi kā tikai ar pateicību iegādāties šo Rīgas lielo dēlu, kura darbi sludinās viņa piemiņu, kamēr vien mūsu pilsēta pastāvēs. Jūtos ļoti pagodināts, ka man piekrīt tas patīkamais pienākums novēlēt viņa magnificencei veselību un prieku, un ilgu mūža vakaru. Hoch!</p>
                 <p>«Hoch, hoch, hoch!» Viesi piesita ar godināto un uzdzēra augstas laimes.</p>
                 <p>Viņa magnificence Gustavs Daniels Hernmarks, tagad gluži vecs un salīcis, lūdza atbildēt uz glaimojošiem veselības uzsaukumiem.</p>
                 <p>«Augstie kungi un dāmas! Vairāk nekā pusmūža man ir bijis lemts dzīvot Rīgā un skaitīties par viņas pilsoni. Man ir bijusi tā laime redzēt viņu attīstāmies un uzplaukstam, bijis tas gods cienīt viņas veco, godājamo kārtību un uz vecā, izmēģinātā pamata celt daudz jauna. Mani kungi un dāmas! Atkārtoju vēlreiz to, ko tik daudzas reizes jau esmu sacījis: Rīgai jāpateicas par to, kas viņa tagad ir, savam agrākam ģenerālgubernatoram, viņa gaišībai grafam Suvorov-Rimņikski, firstam Itaļiski ... Bija prieks viņa laikā sabiedriski strādāt! Viņš, tā sakot, bija noklausījies rīdzenieku sirds pukstienus, nolasīja mums mūsu vēlējumies no acīm. Mēs nebūt nemanījām, ka ir vēl kāda valdīšana pār mums, jo, ja bija kas izrādījies par derīgu un vajadzīgu un firsts pārliecināts, ka tas nav atliekams, tad viņš to arī no visas sirds deva. Visi tie dibinājumi un iestādes, kuras man tika pieskaitītas par nopelnu, ir mums caur viņu ...</p>
                 <p>Bet pēc tam, kad viņa gaišība atstājusi Rīgu un Baltiju, mēs neesam vairs sastapuši to saprašanu un pretim nākšanu no valdības puses. Kamēr zem viņa varējām strādāt droši, jo zinājām, ka padarītais nav velts darbs, bet dos mums pozitīvus panākumus, tur tagad, lai darām ko darīdami, uzduramies tikai uz noliedzošu principu. Cik grūti, piemēram, man nācās izdabūt cauri Dvinskas dzelzceļa projektu, kurš taču ir mūsu pilsētas dzīvības nervs. Bet gluži bez ievērības atstāts mūsu jaunais pilsētas pašvaldības projekts, pēc kura birģermeistars un rāte tiktu vēlēta no visas pilsētas uz 12 gadiem un viņiem dota pensija. Kritis, diemžēl, cauri arī Baltijas autonomijas projekts. Visas atliekas no veciem labiem laikiem tiek steidzīgi likvidētas, lai gan tik daudz pieredzējušas un nesušas laba. Sākas patlaban jauns laikmets, ir citādi apstākļi un būšanas, un tie prasa jaunus spēkus ar jaunu enerģiju, kā, piemēram, mūsu cienītais Otons fon Bimmelšteins. Tie tagad lai stājas mūsu pēdās ... mēs esam dzīvojuši savam laikam. Lai viņi</p>
                 <pb/>
                 <p>atron atkal pavedienus, kas tos saista ar valdību, pavedienus, kuri mums izsprukuši no rokām ... un nodibina atkal to labo saprašanos, kāda bija agrāk.</p>
                 <p>Daudzinātas arī tiek jaunlatviešu briesmas. Es tām neticu. Visus tos gadus, kamēr esmu Rīgā dzīvojis, es tādus latviešus, kuri kaut kādi varētu ar mums sacensties, neesmu sastapis. Es pazīstu latviešus tikai kā kalpus un dienderus. Runāt par latviešu izglītību ir tikai vientiesība ... Visa tā jaunlatviešu būšana ir tikai pārejoša parādība. Un tādēļ es arī neredzu vajadzību pēc kādas atsevišķas latviešu biedrības. Jo, ja latviešiem ir sava atsevišķa biedrība, tad tādu var prasīt arī leiši, igauņi, čigāni un pat botukudi. Esmu pārliecināts, ka zemes kulturelā vadība paliks arvien vāciešiem un celsies še vācu vīri, kas pratīs novērst un pārspēt grūtības saviem centieniem. Varu tādēļ mierīgi aizbraukt uz savu dzimteni, apzinādamies, ka še cīnās vācu dēli, kas patura iekarotās pozicijas un virza savu kultūru arvien tālāk uz austrumiem. Lai dzīvo vācu Rīga, lai dzīvo viņas pilsoņi!»</p>
                 <p>Skaļi aplausi un ovācijas. Nekas baltu patriotu tā nevarēja sajūsmināt kā apgalvojums, lai viņiem paliek zemes pārvaldība. Un viņa ekselence Julijs fon Kube, glāzi piesizdams, sacīja šos īsos vārdus: «Es tikai vēlos vienu! Vācu pilsoņiem lai nekad netrūkst vīru, kuri apzinās mērķi... Tad mūsu lieta nekad nebūs zaudēta ... Lai dzīvo mūsu mīļā vācu Rīga, mūsu dārgā Baltija ...»</p>
                 <p>Pēc īsas domu izmaiņas galda biedru starpā un kad glāzes bija iztukšotas un atkal kādi kumosi noēsti, atskanēja atkal glāžu piečinkstināšana par zīmi, ka kāds vēlas vārdu. Uzreiz klusums ... pats mājas kungs Otons fon Bimmelšteins ...</p>
                 <p>«Jūsu ekselences un magnificences! Manas dāmas un kungi! ... Cildinot viņa magnificences Gustava Daniela Hernmarka nopelnus, mēs nevaram paiet garām pašam svarīgākam: viņš ir strādājis pie vācietības nostiprināšanas Rīgā un Baltijā. Strādājis tai mērā, ka viņu varam ieskaitīt par Vāc-Baltijas idejas inkarnaciju. Un savu uzdevumu viņš paveicis tā, ka nav ne pretestības ievērojis ... bet tādēļ šīs pretestības un jaunlatviešu briesmas nav noliedzamas ... Mūsu Baltijai ir grūti laiki! Mūsu autonomijas projekts — sirds sažņaudzas, to minot, bet īstenība nav noliedzama, lai arī tā cik rūgta — mūs' autonomijas projekts ir iezārkots ... lepnās cerībās, ko likām uz viņu, satriektas drupās ...</p>
                 <p>Un mēs zinām, kam mums par to jāpateicas! Tai naidīgai pretvarai, kura it kā no zemes aug, veļas kā lavine un paņem visu līdzi: mūsu vecās tradicijas, mūsu zemes iekārtu, mūsu īpatnības un sastrādātās priekšrocības. Viss tas kritis par upuri tai plebejiskai kustībai, kas visu nivelē, padara vienu otram līdzīgu, novelk lejā augstāko un cienījamo, un, ja šis process nemitas, tad drīzi vien mēs un mūsu īpatnības būsim pazuduši tanī jaunlatviešu lakaju pūlī...</p>
                 <p>Augstie kungi! Vai mēs to mierīgi noskatīsimies? Vai ļausim sev izņemt no rokām zemes vadību, atdosim to šim jaunlatviešu pūlim, kuram nav ne izglītības, ne zināšanu, ne tradiciju? Nē un nē, — mēs nebūtu tad cienīgi nest vācu vārdu. Būsim īsti baltu vīri un baltu sievas, kas apzinās mērķi ... ar kopotiem spēkiem strādāsim uz kopēju mērķi ... Lai gan šai sanākšanai tikai draudzīgs, familiārs raksturs, te tomēr ir klāt reprezentanti no it visām aprindām... No augstās rātes mums klāt viņa magnificence birģermeistars, ierēdniecība reprezentēta caur viņa ekselenci vicegubernatora kungu, ir klāt mums aizstāvji no literātu un tirgotāju aprindām, un ir klāt mums reprezentants no ļoti plašām aprindām, vīrs, kam tiesība runāt visas amatniecības un citu «mazo vīru» vārdā, es domāju te mūsu godājamo cunftes meistaru Andreas Cipfelbrink kungu. — —»</p>
                 <pb/>
                 <p>Palocījās ne vien viņš pats pret domāto, bet arī baronese un konsula Rabemaņa kundze; Cipfelbrinkam glaimotam vaigi mirdzēja vien, un Traudchena sajūsmināta līdz asarām. — — «Ja nu mēs visi sadodamies roku rokās pret šīm jaunlatviešu kūdītāju briesmām, uzstājamies pret viņu midzeni, to Latviešu biedrību, kur dumpība un nezināšana roku rokā iet, par kuru vēl tikai to dumpja cēlēju bezkaunība pārāka ir, tad arī mums izdosies tos atsēdināt atpakaļ savā agrākā vietā. Ja nu ikviens dod sev svētu solījumu, ka cīnīsies ne vien pats, bet pievilks arī savus radus un draugus priekš šīs svētās lietas — mūsu veikalā pat viss veikala personāls uz tam kā teicamu paraugu ir devis savu parakstu — ka mēs saimnieciski nekur un nekad latvieti nepabalstīsim, nedosim viņam nekad tādu vietu, kas ir uzticības postenis, un nekādi neļausim tiem saimnieciski stiprināties. Jo cīņa mums zem tagadējiem apstākļiem iespējama tikai saimnieciskā laukā. Ja tā apzinīgi rīkosimies pēc noteiktas programas, mums arī būs sekmes pret šiem latviešu barbarīem. Tad mēs viņus arī uz priekšu, kalpināsim, izlietosim par līdzekli augstākai civilizācijas idejai. Tā mēs mazināsim pretības un šķēršļus Baltijas vācu kultūrai, nodrošināsim viņai šinī zemē nākotni. Bet katru savu tautieti saimnieciskā cīņā pret latvieti mēs pabalstīsim un katru latvieti, kas parādīsies kā patstāvīgs saimniecisks spēks, nokonkurēsim ... Tātad visi kā viens vīrs: viens par visiem, un visi par vienu! Lai dzīvo Rīga un Baltija! ...»</p>
                 <p>Lai gan fon Bimmelšteina balss orgāns bija pliks, ķērcošs un nemīlīgs, tad tomēr viņa runas ideja bija tāda, kas dedzināja ikviena balta sirdi. Tādēļ arī piekrišana viņam bija liela. Vistrakāki bija sajūsmināts viņiem aiz muguras mazais Kuniberts, bet neviens to nemanīja. Tam acis laistījās kā uguns un sakniebtā dūrīte trīcēja kā drudzī... «Slava?» viņš sauca līdzi... «Nost ar latviešu barbarīem.»</p>
                 <p>Tikai jau nu pašas pirmās autoritātes, kā to prasīja viņu cienība, neaizrāvās, bet paturēja savu mierību, lai gan sirdī juta to pašu, ko citi ... Fon Bimmelšteins bija, kā jau sacīts, visiem no sirds runājis ...</p>
                 <p>«Tā ir laba ideja no barona kunga, nē, patiesi!» Cipfelbrinks priecājās. «Rīt pie dienas došos pie Jochema Stemeizena, Simeona Orkelbeina un Holcenberga ... tie lai paraksta man melnu uz balta: turpmāk par «verkfīreri» nepieņems nevienu zelli, kas nav īsts vācietis. Vai arī: mēs zeļļiem liekam parakstīt, ka tie cīnīsies pret latviešiem, ja ne — mēs tiem darbu nedodam. Latviešus kaut kādi pabalstīt, «špāss», — mums nav nekāda note!»</p>
                 <p>Un Traudchena viņam vēl piebilda: «Neaizmirsti to piekodināt arī abiem švāgeriem: kurpniekmeistaram Cunātam un bekermeistaram Švarcbortam ...»</p>
                 <p>«Es viņiem likšu parakstīt melnu uz balta ...» Andreass noteica ... «Jau agrāk mums vajadzēja tiem bauriem to pierādīt ... Prozit, kungi!»</p>
                 <p>Tikai konsuls Rabemanis nebija no šīs idejas sajūsmināts un piesita tikai kā pa garu laiku. Domīgs, var sacīt, gandrīz nemierīgs tas lūkojās savā glāzē, it ka sagatavodamies uz atbildi. Beidzot viņš pačinkstināja pie otras glāzes un, kad savstarpējo sarunu kņada apklusa, piecēlās un iesāka:</p>
                 <p>«Jūsu ekselences, magnificences, mani kungi un dāmas! Par Rīgas nesalīdzināmā patriota un mana drauga Gustava Daniela nopelniem atļaujiet arī man minēt kādus vārdus. Viņš ir bijis īsts kultūras darbinieks, ir lietojis tos cīņas ieročus, ko mums Rīgas tradicijas devušas, proti, taisnību un džentelmenisku izturēšanos pret saviem pretiniekiem. Rīdzinieku ieroči bijuši arvien tīri un spoži ... tas ir mūsu vēstures mantojums (Birģermeistars Ed. Hollanders: «Itin pareizi!») Ja Numa Pompilius varēja sacīt par seniem romiešiem, ka tie cienī likumus un bīstas dievus, tad to pašu vēsture var sacīt par rīdziniekiem, un mēs, tirgoņi, to</p>
                 <pb/>
                 <p>vislabāk protam apsvērt un kvalificējam no šī stāvokļa savus ļaudis, ar kuriem mēs gribam un ar kuriem negribam būt darīšanās ... Nekur tik ļoti kā tirgoņu šķirā tiek izšķirti tīri un netīri, atļauti un neatļauti līdzekļi —»</p>
                 <p>Fon Bimmelšteins nervozi braucīja ūsas. «Kas ar to ir izteikts? — —»</p>
                 <p>— — «Ar to ir izteikts, ka nepavisam nevar būt jautājums par to, kādai kultūrai un elementam šinī zemē būs būt vadošam. Tas ir tikpat saprotami kā skaidrā diena, un par to mēs arī še būsim pilnīgi vienis prātis, ka tikai vācu kultūra še var valdīt. Jautājums tikai par to: ar kādiem līdzekļiem, un te var būt domu starpības. Domu starpības tādēļ, lai neciestu pašu vācu intereses. (Balsis: Klau, klau!)</p>
                 <p>Mani kungi un dāmas! Jauni laiki prasa savas tiesības. Līdz šim esam braukuši vieni savā kupejā, tagad nāk arī līdzceļotājs un nesēžas mums blakus. Vai mums tas patīkami vai ne, to šis jaunais pasažieris neizmeklē, tādēļ ka viņam tāpat braucamā zīme kabatā un viņam tāpat tiesība braukt ... Viņam kopēja tiesība ar mums pie kopējas dzimtenes zemes, tāpat tiesība strādāt, ražot un radīt jaunas vērtības, — lai gan mums svešas un neparastas, tad tomēr vērtības. Par tādu kultūras vērtību es ieskatu jauno Latviešu biedrību. (Dziļa sakustēšanās.) Es nevaru piekrist mūsu nopelnu bagātai magnificencei, kura šodien no mums šķiras, piekrist domām, it kā latviešu tautiskā kustība būtu kāda pārejoša parādība. Tā ir dziļa kustība, ar kuru mums jārēķinās un kura mums jālūko iegriezt pareizās sliedēs ...»</p>
                 <p>Viesi sastinga vai par sāls stabiem un brīnodamies noraudzījās uz runātāju. Kā tad viņš tā?! Visi Bimmelšteini kā uz adatām skrullēja savas ūsas ... un, kad Cipfelbrinks iesaucās: «Aber Herr Konsul, das ist ja nich' möglich,» viens no viņiem iebilda: «Tautas balss! ...»</p>
                 <p>«Mums ir ar latviešiem jāsaprotas, mums jāatron kāds modus vivendi, kā abām tautībām vienoties,» runātājs turpināja. «Jo citādi, griežot viens otra miesā, mēs griezīsim arī savā miesā, un trešais par to priecāsies. Iegaumējiet, tas ir svarīgs moments: kādā ceļā mēs savu taktiku ievirzīsim, tādu virzienu lieta ņems ... turpmāk mēs grozīt vairs nevarēsim ... Un tādēļ mums vajag saprasties — —»</p>
                 <p>«Bet kādēļ?!» kāds no Bimmelšteiniem iesaucās ... «Kas mums to var uzspiest? ...»</p>
                 <p>— — — «tādēļ, ka tomēr esam un paliekam vienas dzimtenes bērni ... mūs saista kopējs zemes stūrītis. Tādēļ, ka mums to uzspiež attīstības likums!</p>
                 <p>Mēs pieaugam, mūsu pilsēta top lielāka, mūsu apgrozījumi dubultojas, mūsu veikali paplašinājas, un mūsu kapitāli krājas. No kam un kur? Tādēļ ka zemē attīstās kultūra, arvienu vairāki ņem dalību pie kultūras dzīves. Latviešu zemnieki, modušies no dziļā miega, nāk pulkiem un barīem uz pilsētu un sāk dzīvot jaunu dzīvi. Ja mēs to nevēlētumies, tad mēs nevēlētumies paši savu labklājību. Ja mēs vieni gribētu turēties savā laiviņā, tad Rīgai jāsažūst un jātop atkal atpakaļ par to, kas tā bijusi, — šauro viduslaiku pilsētiņu līdz ar viņas nabadzīgo dzīvi ... Bet mēs ar pilniem soļiem ejam pretim jaunai nākotnei, kur Rīga būs miljonu pilsēta, lielās Krievijas vārti uz rietumiem, kultūras vērtību izmaiņas vieta starp austrumiem un rietumiem. Kādēļ lai liedzam latviešiem strādāt līdzi pie šī lielā kultūras darba? Kādēļ negribam ar viņiem saprasties un dot viņiem pienācīgo vietu zemes aizstāvībā? — — — Es pat būtu priekš tam, dot viņiem svabadi tikušās vietas rātē, lai tā uz visiem laikiem tiktu aprakts kara cirvis — -—»</p>
                 <p>«Apetite nāk līdz ar ēšanu!» Otons fon Bimmelšteins nervozi iesmējās. «Ja jau mēs atzīsim viņiem tādas tiesības, tie prasīs arvien vairāk ...» Un Astafs cur Bimmelšteins piebilda: «Mēs varam pastāvēt tikai tad, ja pilnīgi bruņojamies pret</p>
                 <pb/>
                 <p>viņu prasījumiem . ..» Julijs fon Kube turpretim palocīja galvu, kas liecināja, ka viņš ar ierunām vienis prātis, bet, būdams oficiālajā valsts dienestā, nevar savus uzskatus klaji izsacīt. Vispār runātājam lūkojās pretim pārsteigtas, gandrīz sašutušas sejas ... «Kādēļ? Kam visu to ...»</p>
                 <p>Konsuls it labi noprata, ka aizstāv nepopulāru ideju, un varbūt dusmojās uz sevi, ka vispār ar to nācis klajā ... Bet viņa acis iezibējās, tas saņēma kopā atkal visus savus gara spēkus, lai izvestu cauri savas teorijas ...</p>
                 <p>— — «bet vecā rāte jau mums drīzi būs jāiezārko,» tas uzsāka atkal pārtraukto pavedienu. «Jaunā pilsētu vēlēšanas kārtība dos mums pilsētas valdi un domi, pie kuras būs pietikšana it visiem ... Ar šo faktu mums jārēķinās, un tad mums būs jāgriežas pie latviešiem — —»</p>
                 <p>«Pie kam tad?!» atkal kāds no Bimmelšteiniem iemeta starpā. «Vai pie šī neizglītotā, dumpīgā pūļa? ...»</p>
                 <p>— — «pie latviešu inteliģences!» konsuls cīnījās uz priekšu, jo viņa runa izvērtās par polemisku dialogu. «Ar to saprasties — —»</p>
                 <p>«Vai latviešiem arī ir kāda inteliģence?» atkal kāds cits iemeta starpā un viņu pārtrauca.</p>
                 <p>«Ja viņas nebūtu, tad tāda būtu steidzīgi radāma, lietas labā,» viņš turpināja. «Tiklīdz latviešiem radīsies sava inteliģence, mums nenāksies grūti ar to saprasties kā līdzīgam ar līdzīgu ... Ar šo inteliģenci mēs dalīsimies zemes vadībā, un tā tautu turēs zem sava iespaida mums par labu — —»</p>
                 <p>«Par to vajadzēja runāt tad, kad mūsu autonomijas projekts no viņiem nebija izgāzts cauri!» kāds no patriotiem aizskarts iesaucās ...</p>
                 <p>«Diemžēl, vajadzēja!» runātājs turpināja. «Es redzu, ka te aizstāvu nepopulāru ideju, bet es runāju iz savas dziļākās pārliecības mūsu pašu interesē ... ne aiz kādas izpatikšanas latviešiem. Ja reizi esam spiesti dzīvot ar viņiem kopā, tad mums jārūpējas par to, lai uzplaukst kopēju zemes bērnu saticība. Ko vāci zemes labā pastrādājuši, to viņiem neviens nevar atņemt, vācu kultūra paliks arvien tas spožākais akmens Baltijas vaiņagā un būs tas vadošais motivs. Ja tas būtu ievērots, varbūt ka tad mums būtu iznākusi autonomija, ar kuru mēs, abas tautības, būtu mantojušas un varētum būt lepni — — ka — uz to — —»</p>
                 <p>Vispārēja sakustēšanās. Neticīgas, noliedzošas sejas visapkārt, neraugot, ka viņš patiešām runāja iz savas dziļākās pārliecības un aizrāva. Viņa kundze sēdēja kā sapliķēta, Ortrude ar dusmu mirdzumu acīs, un mazais Kuniberts, stāvēdams stūrī, bija nokāris galvu. Konsuls jau redzēja, ka tam būs grūti izvest savu ideju galā, domu pavediens sāka irt. Gribēdams pārliecināt, viņš it kā izsamisis iesaucās: «Ar latviešu inteliģenci roku rokā - -»</p>
                 <p>Šos vārdus pēkšņi pārkliedza spilgtas harmoniku skaņas un dziedāšana tur pāri pretim no otra balkona:</p>
                 <p>«Vācietim garī lieli, </p>
                 <p>Velna šūti zābaciņi.</p>
                 <p>Holdri rio, rio, holdri rio, rio,</p>
                 <p>Holdri rio, rio, hahahaha!»</p>
                 <p>Viņam negribot bija jāapklust, jo nevarēja vairs ne vārda dzirdēt ... Viesi neizprazdami un pārsteigti viens otru uzlūkoja.</p>
                 <p>«Mon chère!» Ortrude griezās pie sava vīra. «Vai nevarī aizsūtīt savu mājas kalpu, lai viņi netrokšņo ... Kas tie ir tādi par ļaudīm?»</p>
                 <p>«Kādi Krauklīši,» fon Bimmelšteins paskaidroja. «Svin savam dēlam kristības ...»Latviešu inteliģence!» atskanēja kāda kodīga piezīme.</p>
                 <pb/>
                 <p>Konsuls vēl arvien apjucis stāvēja. «Urā, lai dzīvo Kārlis Viesturs ... lai dzīvo latviešu patriots!» atskanēja atkal korī no pretējā balkona, un, cik varēja redzēt, tad tie uicāja gaisā mazu puisēnu, kurš ar kājām un rokām ķepurojās un pat smējās. Konsuls uzreiz noprata situāciju. «Dēladēls!» kā kāda vārīga stīga viņam notrīcēja sirdī. It kā apsveikdams jauno pilsoni, viņš sirsnīgi nolūkojās turpu. Tik tuvu un tomēr tik tālu!</p>
                 <p>Bet tad piepeši viņš pats sevi it kā pieķēra un piesarka. Jo patlaban viņi atkal plēsa vaļā:</p>
                 <p>«Es vācieti dancinātu </p>
                 <p>Uz sarkana ķieģelīša.</p>
                 <p>Holdri rio, rio, holdri rio, rio,</p>
                 <p>Holdri rio, rio, hahahaha!»</p>
                 <p>«Kas tās par mežonībām!» viņš beidzot, pieri saraucis, sacīja.</p>
                 <p>Ortrude, sāpīgi smaidīdama, viņu uzlūkoja, it kā gribētu sacīt: «Tas taču tev, papa, tagad pašam jāatzīst ...»</p>
                 <p>«Man liekas, ka arī Fuchsing kungs ir tur!» Hartmanis pēkšņi iesaucās ... «Jā, jā, Fuchsings, Fuchsings!» tas spilgti sauca uzsaukdams, nevarēdams valdīt savu prieku par šo atradumu.</p>
                 <p>Patiešām Fuchsings arī, Mārcis, Lapas Mārtiņš, Adolfs, studenti, visi! Visiem labas zēģelītes, pat Laurim. Un Fuchsings viens no tiem ģiftīgākiem. Viestura vārda dienā viņš arī nebija slinkojis, it sevišķi vēl, kur Lapas Mārtiņš bija sacerējis tik smalkas galdadziesmas. Bez tam viņam sakrājies tik daudz uz sirds, vācieši ar fon Bimmelšteinu priekšgalā viņam tik daudz darījuši, ka, lai gan tas pret viņa dabu, tas ļauj prātam vaļu un sirdij pilnīgi iztrakoties:</p>
                 <p>«Jo vācietis augstu lēca, </p>
                 <p>Es pakūru uguntiņu.</p>
                 <p>Holdri rio, rio, holdri rio, rio,</p>
                 <p>Holdri rio, rio, hahahaha!»</p>
                 <p>Ārprātīgi smiekli korī mežonīgā tempā. «Herr jeh!» Hildegarīs kundze lauzīja rokas, turpretim Ortrude tik nicinoši noraustīja kamiešus, ka vairāk nav iespējams ... Konsuls, ar rokām uz galda atspiedies, vēl stāvēja kā stāvējis, un fon Bimmelšteins, nervozi skrullēdams ūsas, it kā bez padoma lūkojās augšā uz balkona. Jo jautrie kaimiņi it neapzinādamies piespieda karstos baltu patriotus sevi uzklausīt, tā ka uz acumirkli iestājās tukšums un klusums ...</p>
                 <p>Cipfelbrinks vienīgais nezaudēja padomu. Tā ikurat arī nevar vaļu paļaut! Piecēlies no galda, tas paņēma savu nūju un izgāja dārzā ar viņiem rāties. Mopsis līdz. Ne tas vairs, kurš senāk rējās ar Pēteri, kad tas bija vēl puika Klostera pagrabā, cits eksemplārs, bet dresēts tādā pašā garā un no sava kunga ne soļa neatkustēja, lai arī viņš kur gāja.</p>
                 <p>Nostājies pozicijā pret kaimiņu sētu, tas nicinošu sašutumu iesāka: «Ihr lettische Schweinbande, was gröhlt ihr! Was ist das für ein Johlen, frag ich?! Bäh, bäh, — versteht ihr nichts vernünftigeres?! Ach, ihr denkt, ihr seid große Herrschaften hier? Dumme Bauerkerls! Schweigen sollt ihr... der Gouverneur ist bei uns ... versteht ihr, Lumpen! ...»</p>
                 <p>(Jūs, latviešu cūku banda, ko jūs aurojat! Kas tā ir par bļaustīšanos, es prasu?! Bē, bē, — vai prātīgāku neprotat?! Ak jūs domājat, ka esat lieli kungi </p>
                 <pb/>
                 <p>še? Muļķa zemnieku tēviņi! Klusēt jums būs ... gubernators pie mums ... vai saprotat, lupatas! ...»)</p>
                 <p>Mopsis viņam pie sāniem ticīgi palīdzēja un izrēja tos augšām pēc notīm ...</p>
                 <p>Tie tur augšā viņu tik drīzi neievēroja, bet naida prātu arī nepavisam neturēja. Tikai pēdīgi, kad redzēja, ka tas viss uz viņiem zīmējas, tie apturēja dziesmu ... Viņam lūkojās pretim smaidoši smīnošas sejas. «Ei, Schwager, gutmorgen, komm herauf zu uns!» Edelberts to aicināja. Un Kārlis sniedza tam pretim alus kausu: «Prosit, Schwager!»</p>
                 <p>Tikai Lapa piepeši saka šķielēt, rādīja uz viņu ar pirkstu un mežonīgi iesmējās: «Desu puika, desu puika, hahaha! ...»</p>
                 <p>«Große Herrschaften, hast Du mal gesehen!» Cipfelbrinks lejā tos mēdīja tālāk. «Ihr denkt gegen uns, deutsche Leute, aufkommen? Nich' für was! Krauft in der Stadt, wie Filzläuse im Pelzkragen ... Auf dem Lande sollt ihr zurück... pfügen, eggen, Schweine hüten! Ach, ihr verluderten S... kerle, ihr lettischen Luppaten, was meint ihr!? Was ihr denkt, das haben wir, Deutsche, schon längst vergessen ...»</p>
                 <p>(Lieli kungi, ko tu domā! Jūs domājat uznākt pret mums, vāciešiem? Neparko! Lienat pilsētā tikpat kā utis kažoku krāgā ... Uz laukiem atpakaļ jums būs iet, art, ecēt, cūkas ganīt! Ak jūs nolokāmie s ... bambaļi, jūs latviešu lupatas, ko jūs gan domājat!? Ko jūs domājat, to mēs, vācieši, jau sen esam aizmirsuši ...)</p>
                 <p>Bet viņi tikai smaidīja un vicināja kausus. Tikai Laurim uzreiz sāka svilt. «Tu vācu plukata!» tas piepeši iesaucās, un acis viņam uzliesmoja. «Nāks laiks, nāks laiks!» tas, grasoši pacēlis dūri, draudēja visu glauno sabiedrību ... iesmējās tik mežonīgi, ka tas atšķīrās no līdzšinējiem skaļajiem, trokšņainiem smiekliem. Smiekli trīcināja gaisu kā šalkas, baltiem pārskrēja karstas tirpas pār kauliem, un viņi nobāla.</p>
                 <p>Konsuls it kā vairīdamies pacēla roku, tad domīgi uz to pusi nolūkojās un nosēdās.</p>
                 <p>Tā kā no kaimiņu sabiedrības studenti pašlaik taisījās kāpt lejā, tad arī Cipfelbrinks ieskatīja par derīgāku atkāpties. Vēl reizi nodraudējis ar nūju, tas viņiem uzgrieza muguru. Arī Mopsis vēl izgrūda pāris spēcīgu akordu, tad lēni norūcās un, asti tirinādams, griezās savam kungam iepakaļ no kaujas lauka ...</p>
                 <p>Atnācis atpakaļ pie galda, tas slaucīja sviedrus un ar apziņu sacīja: «Aber hab ich ihnen gegeben! So' ne Bande.» (Bet devu es viņiem! Banda tāda.) Tikai viņam uzkrita, ka citi negrieza nekādu vērību uz viņa varoņa darbu ... likās, ka to nemaz nebūtu redzējuši. Vienīgi Traudchena viņu saprata un tam piebalsoja: «So 'n verlottertes Volk, die Letten! Das kommt von den große Schulen, die man ihnen giebt ...» (Tāda izlaista tauta tie latvieši! Tas no tām skolām, ko viņiem dod ...)</p>
                 <p>Viena lieta bij skaidra: konsuls ar savu ideju bija izgāzies galīgi cauri. Naids pret latviešiem baltu krūtīs kvēloja trakāk kā jebkad ... un pat ar sevi konsuls vairs nebija skaidrībā.</p>
                 <p>Tā kā mielasts bija beidzies un kaimiņi taisīja no jauna negantu troksni, fon Bimmelšteins palocījās pret viesiem: «Mani kungi, es lieku priekšā pārcelties uz zāli. Še ārā, —» viņš uzsvēra šos vārdus ar zīmīgu smaidu, — «ir drusciņ pavēss ...»</p>
                 <p>Viņa priekšlikumu pieņēma. Bet pie īstas omulības un skaidras domāšanas viņi vairs netika. Visiem dedza krūtīs naids. Kad viesi atvadījās, tiem visiem bija pārliecība, ka pret latviešu briesmām jāuzstājas visiem spēkiem.</p>
                 <pb/>
                 <p>Pašu familija palika viena. Konsuls nerunāja, bet taisni, kad viņš klusēja, viņš izteica ļoti daudz... fon Bimmelšteins skrullēja ūsas. «Nabaga papa!» Ortrude beidzot iesaucās. «Un pret tādiem — —»</p>
                 <p>«Mans bērns, es tevi saprotu!» konsuls atbildēja. «Es domāju, ka arī tu mani tagad saproti — —»</p>
                 <p>Bet tur pāri: «Holdri, rio, rio ...»</p>
                 <p>«Lūdzu mani novest uz manu istabu!» Hildegardis kundze nevarīgi iesaucās. Konsuls gribēja paklausīt, bet znots jau galanti aizsteidzās priekšā. Zilie priekškarī nolaidās, mājā dziļš klusums, bet tur otrā pusē: «Hahahahahaha! ...»</p>
                 <p>Kāda dūrīte tur slepus pacēlās pret balkonu ... tas bija Kuniberts.</p>
                 <p>Bet, kad meita aizgāja uz kaimiņu sētu ar ziņu resp. lūgumu netrokšņot, jo cienīgmāte bīstami saslimusi, tad arī augšā uzreiz palika klusu. Viņi runāja vēl tikai pusbalsī...</p>
                 <p>Otrā dienā Fuchsings ar diezgan smagu galvu ieradās veikalā, bet bija klāt noteiktā laikā. Plencēties un no veikala atrauties, tas nebija viņa dabā. Viņš, kad dzer, tad dzer, bet, kad strādā, tad strādā.</p>
                 <p>Paši kungi, protams, nāca daudz vēlāk, fon Bimmelšteins parasti arvien beidzamais. Vilks viņu zin, kā te jau bija saoduši, ka šodien būs vētra, jo Hartmanis, apsveicinoties ar Fuchsingu, tā savādi smīnēja. Pēdējā aizrādījumiem un paskaidrojumiem tas nepiegrieza ne mazāko vērību ... Drīzi ieradās arī pats vecais un viņam uz pēdām fon Bimmelšteins ...</p>
                 <p>«Fuchsing kungs!» tas bez liekām ceremonijām iesāka visa personāla priekšā. «Jūs vakar bijāt kādā piedzērušā bandā un traucējāt mūsu mieru ...»</p>
                 <p>Fuchsings nosarka un nobāla. Pie skaidra prāta nācis viņš gan mazliet vainīgs apzinājās, bet šādu uzstāšanos tas arī nevarēja ciest. «Fon Bimmelštein kungs! Vai jūs nevēlaties no manis paskaidrojumu zem četrām acīm?»</p>
                 <p>«Nav vajadzīgs!» šefs šneidīgi atcirta. «Es biju acu liecinieks, pats visu redzēju ...»</p>
                 <p>«Varbūt jūs sapratīsat, ka var būt brīži, kur cilvēks, drusciņ iesilis, ir drusciņ dzīvāks un jautrāks, nekā skaidrā prātā pats gribētu. Nebija mūsu nodoms jūs traucēt, tikai paši sava prieka pēc. Manam tuvākam draugam — — bez tam arī mums visiem tuvai personai —- bija dēla kristības ...»</p>
                 <p>«Gar to man nav daļas!» fon Bimmelšteins sāka spilgti kliegt. «Lūdzu aiztaupīt mani ar saviem draugiem un radniecībām!»</p>
                 <p>«Itin pareizi! Gar to jums nav daļas.»</p>
                 <p>«Es tikai gribu zināt, vai mani dienestnieki drīkst tā uzvesties?!» fon Bimmelšteins spiedza tālāk. «Kas ir še kungs, lūdzu man paskaidrot: jūs vai es?»</p>
                 <p>«Es ne! Es še kalpoju, pie konsula Rabemaņa, kurš man arī jūs stādījis priekšā par savu kompanjonu. Tātad: jūs abi.»</p>
                 <p>«Un tādēļ es no jums prasu izskaidrojumu!» fon Bimmelšteins brēca. «Kas tā bija par piedzērušu, kompāniju —»</p>
                 <p>«Atvainojiet! Par to obligatoriski paskaidrojumus man jums nav jādod. Es jau jums gribēju privāti paskaidrot, kā kaimiņš pret kaimiņu atvainoties. Bet kā kalpotājs savam darba devējam esmu spiests atbildēt tikai par veikala darīšanām un ne par savu privāto dzīvi ...»</p>
                 <pb/>
                 <p>«Taā!» fon Bimmelšteins tik cieti uz viņu nolūkojas, ka gribēja to vai ar savām acīm nodurt. «Jūs liedzat man izskaidrojumu?»</p>
                 <p>«Ja tādā formā to no manis prasāt, tad jā. Jūsu tosti traucēja mūs, mūsu dziesmas jūs ...»</p>
                 <p>«Jūs tātad atklāti atzīstaties ... turat par atļautu būt par jaunlatviešu dumpinieku. Tātad jūs parādāt krāsu ...»</p>
                 <p>«Tā ir mana lieta. Dumpinieks es neesmu! Es negriežos pret krievu valdības rīkojumiem kā jūs savās runās ...»</p>
                 <p>«Tātad jūs esat klausījušies!» fon Bimmelšteins platām acīm mācās viņam virsū.</p>
                 <p>«Es biju spiests to dzirdēt ...»</p>
                 <p>Fon Bimmelšteins trīcēja, bet valdīja savu uztraukumu. «Jūs esat atlaists, dzirdat.»</p>
                 <p>«Dzirdu!» Fuchsings, kas uz to bija sagatavojies, mierīgi atbildēja.</p>
                 <p>Fon Bimmelšteins uzgrieza viņam muguru un devās savā kabinetā.</p>
                 <p>«Atvainojiet, konsul kungs, jūs visu dzirdējāt!» Fuchsings griezās pie tā. «Jūs akceptējat?»</p>
                 <p>Konsuls klusēja, bet taisni, kad viņš klusēja, tas izteica daudz.</p>
                 <p>«Ko man tagad darīt?» Fuchsings pārtrauca neomulīgo klusumu.</p>
                 <p>Beidzot viņa mute atdarījās un viņš atbildēja ar cietēja nopietnību: «Pēc visa tā, kas noticis, Fuchsing kungs, jūs paši zināsiet, kas jums jādara . ..»</p>
                 <p>«Tādā gadījumā, konsula kungs, lūdzu man izrakstīt atestātu par nokalpoto dienastu. No kura laika man tas jāatstāj?»</p>
                 <p>«Provinciallikumi nosaka, ka sešus mēnešus pēc atteikšanas,» konsuls, drusku pārdomājis, atbildēja.</p>
                 <p>«Algu dabūsiet izmaksātu, bet darbu jums nedosim,» fon Bimmelšteins, kas tomēr sarunām bija sekojis, iejaucās lietā. «Bet to gan es prasu: noteiktā laikā jūs man še ieradīsieties un savas stundas nosēdēsiet.»</p>
                 <p>«Atvainojiet, kam to?!» Fuchsings sāpīgu smaidu ieminējās. «Es jau no jums nekā neprasu ... esmu ar mieru vēl šodien aiziet. Es vēlētos no konsula Rabemaņa tikpat godīgi šķirties, cik labi un jauki esam sadzīvojuši visus tos gadus.»</p>
                 <p>Konsuls, ne vārda nesacījis, izrakstīja atestātu ... vislabāko. «Līgums no mūsu puses tiek izpildīts tai ziņā, ka mēs algu jums par sešiem mēnešiem izmaksājam, bet jūs esat atsvabināts no šīs dienas,» viņš cieti noteica. «Lūdzu, lieciet no kases izmaksāt ... un ardievu, Fuchsinga kungs. Lai dievs jums palīdz!»</p>
                 <p>«Jums tāpat, konsul kungs.» Viņš sniedza tam roku, ko arī konsuls vēl reizi spieda. Abi nebija bez aizkustinājuma.</p>
                 <p>Bet Hartmanis, naudu izmaksādams, smīnēja. Viņa vaigā varēja lasīt tik daudz kā: «Pie vāciešiem jau nu tu vairs vietas nedabūsi un lai arī tavā atestātā tur būtu rakstīts zelts ...»</p>
                 <p>Kad Fuchsings bija aizgājis un to lietu pie sevis pārdomāja, viņš sāka sūkstīties: «Kam man to vajadzēja ... ak, kam man to vajadzēja. Tā jau ir! Dažreiz cilvēkam notiek tā, kā viņš nemaz nevēlas ...»</p>
             </div>
             <div type="chapter">
                 <head>Divdesmit ceturtā nodaļa</head>
                 <p>Visu vasaru biedrībā bija kluss kā kapā. Arī pēdējie viesi, aktieri, kas pie tam vēl dzēra uz parāda, nerādījās vairs. Viens otrs no tiem bija izbraucis uz laukiem vai zaļumos, vai šur tur piespiedies. Ar vārdu sakot, visi dzīvoja no</p>
                 <pb/>
                 <p>saviem parādiem. Toreiz nebija ne aktieru pabalstu kasu, ne arī latviešu bankas vai krājkases, kur naudu aizņemties pret galveniekiem.</p>
                 <p>Pie tam no administrācijas puses spaids uz spaida, nevienu izrādi, ne arī benefici vairs nedabūja izrādīt. No kam lai cilvēki dzīvo? Bet Krampfam tur nekāda daļa ... lai iznīkst šis latviešu odžu dzimums, jo ātrāk, jo labāk. Visas zīmes jau rādīja, ka Latviešu biedrības dienas būs skaitītas. Žēlastības grūdienu kungi bija atlikuši, lai to dotu pēc tam, kad latviešu adreses prāva būs galīgi iztiesāta Pēterburgas tiesu palātā, kur Vladimirs Daņilovičs apgabala tiesas lēmumu bija pārsūdzējis.</p>
                 <p>Uz rudens pusi lieta nāca iztiesāšanā. Apgabala tiesa, taisot spriedumu, bija uzstādījusi jautājumus: 1) vai izteicieni «industrijas bruņenieks» un viņa aprakstītā rīcība ir attiecināms uz Vītolu? un 2) vai šis vārds ir apvainojums un apmelojums? Tā kā tiesa bija nākusi pie slēdziena, ka šis izteiciens nav attiecināms uz Vītolu, tad otrais jautājums bija atkritis nost kā lieks, jo, neizšķirot to, tiesa bija varējusi attaisnot Lindesu un Heibelu.</p>
                 <p>Pie apelācijas sūdzības iztiesāšanas tiesu palātas sēdē referents bija tiesas loceklis Žachovs. Mutiskus paskaidrojumus deva no sūdzētāja puses H. Spasovičs un no apsūdzēto puses H. Foss.</p>
                 <p>Pilnvarnieks Spasovičs starp citu izskaidroja, ka apgabala tiesas spriedums noved pie diviem jautājumiem; pie viena, ko tiesa nav izšķīrusi: vai vārdā «industrijas bruņenieks» un šim «industrijas bruņeniekam» piedzejotā darbībā ir apvainojums un apmelojums, un pie otra, ko tiesa izšķīrusi: vai avīžu rakstā apzīmētais «industrijas bruņenieks» un viņa negodīgā rīcība attiecināmi uz Vītolu un viņa svītu? Kas attiecas uz pirmā jautājuma izšķiršanu, lai gan apgabala tiesa to nav darījusi, tad palātai, ja tikai tā uz otru atbild ar jā, tas nedarīs nekādas grūtības. Gan nebūs nostrīdams, ka «industrijas bruņenieks» ir lamas vārds; «industrijas bruņenieks» ir tikai pieklājīgs nosaukums priekš blēžiem un krāpniekiem; ka tas arvien par tādu turēts un arī «Nordische Presse» pati to par tādu tur, redzams no tam, ka šī avīze un arī apgabala tiesa dēvē šo vārdu par apzīmējumu zināmās šķirās ne visai labiem darbiem. Patiesībā jau arī kādu personu var nostādīt vēl sliktākā gaismā, nekā to dara «Nordische Presse». Raksta vispārējās domas satur, pirmkārt, to, ka Vidzemē ir vienkārši zemnieki, kuri neko nesaprot un savu parakstu dod ikvienam, kas viņiem par to ko apsola; otrkārt, ka ir kāds spēks, kurš rakstā nav tuvāk apzīmēts, bet par kuru sacīts, ka tas no tālienes piedalījies, ka šis spēks intriģējot Maskavā un Pēterburgā, lai izsauktu latviešu kustību, un te nu kā vidutāji šiem abiem spēkiem parādās zemnieki, un ļaudis, kas interesējas par lietu, lai pildītu savas kabatas un uzlabotu savas finanses, tādēļ lasa parakstus. Pie tam tie tik nezinātāji, ka nespēj pat atbildēt uz jautājumu, ko šī adrese satur. Par šādu rīcību nav smagāka apvainojuma, ja tas trāpa vīru, kas darbojas atklātībā, un lai tas būtu cik mazs un neievērojams. Vītols ir pagasta vecākais, ir zemnieku interešu aizstāvis, un tam vajag par viņiem gādāt, bet tas parādās tikai kā «industrijas bruņenieks», paraksta un liek priekšā adresi, kura satura to, ka latvieši lūdz, lai ievestu 20. novembra tiesu reformas un zemstes, divas lietas, kuras itin labas un sevišķi tautai ļoti noderīgas. Bet, kamēr adrese pēc sava satura rūpējas par zemniekiem, avīzes rakstā tai piedota pavisam cita nozīme, kas samin visus tos nopelnus tam, kas priekš atklātības rīkojās: viņš neesot rīkojies pats uz savu gribu, bet kā algādzis, tas esot nezinātājs cilvēks un nepazīstot pat adreses saturu. Tāda tiek nostādīta tā persona, kuru nosauc par «industrijas bruņenieku». Ja palāta izšķir otru jautājumu ar «jā», tad nevar</p>
                 <pb/>
                 <p>būt vairs šaubu, ka vārdā «industrijas bruņenieks» un viņa darbībā ir liels apvainojums.</p>
                 <p>Jautājumu, vai šo «industrijas bruņenieku», šo algoto parakstu lasītāju, var attiecināt uz pagasta vecāko Vītolu, apgabala tiesa izsprieda ar «nē», pirmkārt tādēļ, ka neesot pierādīts, vai Vītols piedalījies pie adreses sastādīšanas, un otrkārt tādēļ, ka starp Vītolu un vārdu «industrijas bruņenieks» neesot nekāda sakara. «Kas attiecas uz pirmo jautājumu, tad sūdzētājs nezin, kādi pierādījumi vēl vajadzīgi par to, ka Vītols piedalījies pie adreses sastādīšanas. Adrese parakstīta no pieciem pagasta vecākiem, no kuriem Vītols tas pirmais, viņš arī atronas deputacijas priekšgalā, kas lasāms visos laikrakstos.» Spasovičs aizrāda uz tiem pieciem lieciniekiem, kurus aicināt priekšā un nopratināt tas bija lūdzis tiesu palātu. Bet šis lūgums nav pieņemts gan laikam aiz tā iemesla, ka palāta atradusi par pietiekoši pierādītu, ka Vītols piedalījies pie adreses sastādīšanas; un šis fakts jau arī gluži acīs krītošs.</p>
                 <p>Kas attiecas uz otru jautājumu, tad sūdzētājs rakstā redz pilnīgu sakaru starp vārdu «industrijas bruņenieks» un Vītola personu. Pie tāda slēdziena H. Spasovičs tiek starp citu caur to, ka rakstā sacīts: traģikomēdija notiek kādā Vidzemes latviešu iecirknī, kur norisinās prologs, un tad šie aktieri dodas uz Pēterburgu, kur notiek drāmas pirmais cēliens. Frāzei «darbojošās personas dažādos drāmas cēlienos ir dažādas» ir cita nozīme, proti, tā, ka tas spēks, kas adresi izsaucis, neguļ un, tiklīdz viens ierocis nederīgs, tad sviež to pie malas un ķer pēc cita; šogad parādījušās tādas personas, nākošu gad' atkal citas. Pirmās daļas vārdi, kuri nostāda minētos industrijas bruņeniekus kā cilvēkus, kuri savu lietu pilnīgi saprot, nenozīmē to, ka viņi pilnīgi pārvalda to lietu, uz ko tā attiecas, bet ka tie caur parakstu vākšanu prot ievākt līdzekļus ...</p>
                 <p>Beidzot vēl Spasovičs izskaidro, ka avīzes rakstam nevar lietot to iztulkošanas veidu, kādu civiltiesa lieto pie kādas civillietas iztulkošanas; ja saprot tā, kā visi lasītāji saprot literarīskus ražojumus, tad tas atstāj pavisam citu iespaidu. Rakstā tiek aprakstīta tumšu personu bezgodīga rīcība; iz viņu vidus paceļas kāda persona, kura tiek piesaukta vārdā, un visi dubļi, visi apvainojumi, kas rakstā, attiecas uz viņu. Ja rakstu tā aplūko, tad apsūdzētie, bez šaubām, jāatzīst par vainīgiem par apvainošanu un apmelošanu.</p>
                 <p>Apsūdzēto aizstāvis, zvērināts advokats Foss, pa daļai ne visai īstā krievu izteiksmē, izskaidro starp citu, ka apgabala tiesas spriedums jau tiktāl izšķirošs, ka tas attaisno viņa klientus, bet vēl jo svarīgāks tas tanī ziņā, ka tiesas locekļi, t. i., trīs nepartejiskas personas, kurām piedzīvojumi un juridiskas zināšanas, pēc tam, kad tie rakstu izlasījuši un iepazinušies ar lietas sīkumiem, nākuši pie gala sprieduma, ka še nav ne apvainojuma, ne apmelojuma; aizstāvis pieņem, ka arī tiesu palāta nonāks pie šāda sprieduma. Lai atspēkotu Spasoviču, aizstāvis jautā: kas Pēterburgā zināja to, ka Vītols piedalījies pie adreses sastādīšanas? Vītols ir pagasta vecākais, ir neievērojams cilvēks, bet «Nordische Presse» ir Pēterburgas avīze, kurai nav iemesla sekot tik neievērojamam darbiniekam. Rakstā sacīts, ka daži aiz personīgiem iemesliem piedalījušies pie adreses.</p>
                 <p>Še no aizstāvja tika vestas priekšā gandrīz nesaprotamas machinacijas. Viņš pierādīja, ka Vītols juties apvainots tādēļ, ka citas personas, kas ieraudzījušas avīzē «Nordische Presse» apvainojumu, viņu uz tam pamudinājušas. Tam par pierādījumu aizstāvis norāda uz divām zīmēm: pirmkārt, kad atrasts, ka izteiciens «industrijas bruņenieks» attiecas uz dažām personām, kas piedalījušās pie adreses sacerēšanas, ierodas Vītols un izskaidro, ka viņš caur šo rakstu apvainots, un, otrkārt, rakstā sacīts, ka šo industrijas bruņenieku materiālie apstākļi satricināti,</p>
                 <pb/>
                 <p>un Vītols izskaidro, ka arī viņa pekuniarīe apstākļi tāpat satricināti. Pēc aizstāvja runas izklausās, it kā Vītols, tikai no citiem piespiests, juties apvainots. «Protams,» aizstāvis turpina, «neviens jau nevar zināt to, vai viņa stāvoklis patiešām satricināts. Man rādās, ka priekš tam, lai iesniegtu kriminalprāvu, nav vajadzīgs izskaidrot, vai līdzekļi ir vai nav; gar to nevienam nav nekāda daļa. Protams, ja lieto tādu ceļu, tad vajag būt savam mērķim, bet es apgalvoju, ka tāda rīcība notikusi tikai ar nolūku, lai izdabūtu ko līdzīgu rakstā aptēlotam «industrijas bruņenieka» tēlam.» Pēc tam aizstāvis, izskaidrodams sava pretinieka argumentāciju, saka: «Man šķiet, ka uz tādiem sofismiem var atbildēt tikai ar klusuciešanu.» Attiecoties uz Spasoviča kunga izskaidrojumu, ka tas atron identitāti starp industrijas bruņenieku un Vītolu, tad aizstāvis atron, ka tas var būt asprātīgi izdomāts. «Kas attiecas uz apvainojumu,» tas nobeidz, «tad es to nenostrīdu, ja palāta atzīst, ka tas attiecas uz Vītolu, bet apmelojuma še nav.»</p>
                 <p>Pilnvarnieks Spasovičs atbild, ka viņš jau tāpat varētu sacīt, ka viņa pretinieka argumentācija ir sofistiska. Kādēļ Vītolam vajadzēja šo prāvu uzsākt? Ja tas būtu cietis klusu, neviens par to nekā nebūtu zinājis. Aizstāvis saka, ka Vītols še ieradies un, lai papildinātu vienlīdzību ar aizskarto, izskaidrojis, ka viņa apstākļi satricināti. «Es šo faktu pilnīgi noliedzu,» Spasovičs saka, «Vītols tā ko nevienam nav teicis. Kā mans pretinieks zin to, ka Vītola apstākļi satricināti? Viņš nevienam nav pabalstu lūdzis: viņš dzīvo pieticīgi, apmierināts ar to, kas viņam ir, un nav ne no viena aizņēmies. Kas attiecas uz to, ka Vītols mazs putns, bet «Nordische Presse» liela avīze, tad mums nav ne mazāka nojauta par to, cik lielā mērā Vidzemē avīzes «Nordische Presse» raksts sasniedzis savu mērķi; Pēterburgas krievu prese izsakās ļoti līdzjūtīgi par šiem ļaudīm, cik mazi tie arī nebūtu, jo šāds apvainojums (no «Nordische Presse» puses) viņiem (Vidzemē) ļoti dārgi maksā. Vītols nav liels putns, bet toties viņam jāpieskaita par godu, ka viņš uzsācis cīņu ar tādu milzi kā «Nordische Presse».» Kas attiecas uz aizstāvja uzskatiem, ka šiem «industrijas bruņeniekiem» nevar pierakstīt nekādas krimināla veida rīcības, tad Spasovičs atkārtoja to, ko jau bija sacījis pie apgabala tiesas: «Lai dievs dod, ka jūs nekad nesauktu par industrijas bruņenieku; vismaz attiecoties uz sevi, es to nekad nevēlos.»</p>
                 <p>Pēc aizstāvja atbildes iztiesāšana tika slēgta un tiesa aizgāja taisīt spriedumu, pēc tam kad bija uzstādījusi piecus jautājumus. Tad tika pasludināts spriedums, ka raksta sacerētājs Heibels nosodīts ar trim dienām cietuma, redaktors Lindess ar trim dienām aresta hauptvaktē, bez tam vēl katrs ar 50 rubļiem naudas soda.</p>
                 <p>Pie Jāņa vārtiem atradās Jēkaba Dombrovska zāģu dzirnas, kuras bija izvērtušās jau par īstu fabriku un pie kurām pacēlās slaids mūrēts skurstenis.</p>
                 <p>Jēkabs ar Katrīnu sen bija runājuši par to, ka tiem būtu jāpieņem kāds tāds smalki mācīts skrīveris, kas prastu kokus uz ārzemēm tieši pārdot un nolādēt ... Veikals gāja patiešām ļoti teicami. Jēkabs preci prata iepirkt labāk kā neviens; tādu mantu, kuras mazāk, tas prata iepirkt it visu un savās rokās monopolizēt, lai tad cenu varētu uzturēt tādu, kas atmet pienācīgu peļņu. Katrīna atkal pārvaldīja fabriku uz to labāko, bija, tā sakot, visu «priekšā» un «pakaļā» ... Viņa uzskatīja, lai malkas pārdevēji nedara blēdību, kantorī lai kasieris nezog, nosčiki lai neslamstās pa gaņģiem un savās īpašās vajadzībās netērē kunga laiku pārāk par</p>
                 <pb/>
                 <p>nolikto normu. Dēļi un plankas lai būtu pareizi sanesti pēc garuma un zortēm, tāfeles pareizi izpravītas reda uz redu un tā tālāk.</p>
                 <p>Vismazākai nekārtībai un nolaidībai sekoja bāriens un sods uz pēdām ... nekas no viņas acīm nevarēja tikt apslēpts. Bez viņas ziņas lai neviens nedomā i skripatiņu iznest pa vārtiem! Bet, ja nabaga ļaudis tai palūdza, pabučoja roku, viņa nebija slikta. «Ņem, cālīt, cik varī panest un ko gaņģos atrodi ... kas nav kronis vai puskronis, kas nav trešā zorte, kas nav steķa planka vai noderīgs čurbans ... Ņem sausus latu galus, sadraišķītus nomaļus un nozāģētus ausvurfu galus ... nes uz mājām, vāri savu tēju vai kapiju ... man nav žēl ...» Šāda labdarība savā ziņā bija ļoti praktiska, jo gaņģi bija tīri kā noslaucīti un nebija lieku izdevumu par šādu mantu piegādāšanu pie malas ... Bez tam viņa vēl dāvāja malku desmitām asu labdarīgām iestādēm un pilsētas nabagiem ... Kādēļ ne, ja dievs ir svētījis ...</p>
                 <p>Īsi sakot, Jēkabam un Katrīnai gāja uz roku. Tikai ar to kuģu nolādēšanu, tur viņiem juka. Vilks viņu zin tur tās «čartepartijas» un «konosomentus» ... tur jau mēle lūza nost, tos izrunājot vien. Bet reizi, kokus nolādējuši taisni uz ārzemēm paši uz sava rēķina caur Bornholda kantori, tie manīja, ka tas ļoti lon. Tikai tiem vajadzētu viena cilvēka, kas to visu var «izfīrēt».</p>
                 <p>Tā kā Aizeks bija ar tiem pastāvīgi veikala sakaros kā izveicīgs vidutājs, tad bija runājuši tam, vai tas šiem nevarētu tādu smalku skrīveri pagādāt. Algu jau nu maksāšot labu un arī citādi tam būšot kunga dzīve. «Ei, for vos nit!?» Aizeks iesaucās, uz pēdām gatavs paklausīt. «For Geld kann man alles! ...» (Kādēļ ne?! Par naudu var it visu.») Viņš apņēmās tādu sadzīt tīri lēti, tikai vienu «hundertiku» prasīja priekš sevis ...</p>
                 <p>Un tagad viņš vienu tādu veda — — visi trīs viņi brauca ar fūrmani — — Aizeks par savu lietu bija tik drošs, ka rēķināja jau peļņu, kas viņam nāks rokās ... Turpretim Fuchsingam gan tik labi nebija ap dūšu, un tādēļ viņš Pēteri neparko neatlaida un tam bija jābrauc līdzi ... Itin kā te būtu darīšana ar kādiem augstiem kungiem, ar kuriem viens netiek galā ... Fuchsings bija palicis pavisam nervozs un bikls ...</p>
                 <p>Tas no tās lielās durvju vārstīšanas, pēc vietas meklējot ... Cik daudzās vietās tas pa to laiku nebija pieteicies, bet velti! Cik laipni bija saņemts, kad uzrādīja savu labo apliecību no konsula Rabemaņa ... Vieta jau pilnīgi apsolīta, lai tikai pienākot vēl pēc kādām dienām. Iet otrreiz — pavisam cita valoda. Tad vai nu pieņemts jau cits, vai cilvēka nemaz nevajagot ... Esot gan tā domājuši, bet iztikšot tāpat ... Viņš skaidri redzēja, kādēļ. Bija apjautājušies vai nu pie konsula, vai fon Bimmelšteina, kādēļ tad viņš no tiem atstājis. Un uzreiz viņam vairs neuzticējās ... skatījās ar nicināšanu. Tas viņu uztrauca visvairāk, jo citādi jau tas tik izsalcis nemaz nebija, ka nebūtu varējis arī kādus mēnešus bez vietas padzīvot. Rūgtums un žults pret vāciešiem viņam augtin auga ... ko visu tie pa to īsu laiciņu ar fon Bimmelšteinu priekšgalā viņam nebija darījuši. Viņš sāka ienīst vāciešus, ar kuriem tomēr jutās tik cieti saaudzis. Iegādājās visus tos nodzīvotos gadus pie konsula ... prieks bija strādāt ... Vislabākā saticība, savstarpēja cienīšana ... Vai šādi laiki nevarētu griezties atkal atpakaļ?</p>
                 <p>Un tad viņš sāka dusmoties uz it visiem ... uz sevi, ka uz tādām lietām ielaidies ... uz biedrību, ka tā ienesusi ko starpā, bet pa lielākai daļai uz tiem jaucējiem biedrībā, Lauri un citiem, kas kurina naidu pret vāciešiem. Nu vācieši nīst pretim, un viņam tas vispirms jāsajūt ...</p>
                 <p>Uzmācās viņam tomēr pašam šaubas: vai tas tikai var atkarāties no kādam personām? ... Te bija nostājies starpā kāds neredzams spēks, kas urbās un rakās</p>
                 <pb/>
                 <p>pa apakšu un aizbīdīja vienu otru tur, kur tas nemaz nevēlējās. Viņam pašam bija jāatzīst, ka Rīgā īsā laikā notikušas tādas pārgrozības, ka dažus gadus atpakaļ viņš to ne sapņot nebūtu uzdrošinājies ... Cik kučieri vien tagad nav par kungiem tapuši, un līdz ar to grozījušās arī viņu agrākās attiecības pret kungiem un tamlīdz ieskati ...</p>
                 <p>Pajūgs tuvojās Jāņa vārtiem. Tur «ūdens skunste», tur Tomsona jaunā kaulu miltu fabrika, tur blakus Cūku dārzam Dombrovska koku placis. Tomsona slaidais skurstenis spļāva melnus dūmus. Diezgan grūti ar šo fabrikas ierīkošanu bija gājis.</p>
                 <p>Ēkas bija gatavas jau pērngad, bet mašinu piegādāšana no ārzemēm vācu-franču kara dēļ stipri nokavējusies. Tādēļ tad arī tikai tā gada aprilī fabriku varēja atklāt.</p>
                 <p>«Es domāju, viņam labi ies!» Pēteris, zīmīgi paskatīdamies uz to pusi, sacīja.</p>
                 <p>«Ko vēl var zināt!» Fuchsings šaubījās. «Pie atklāšanas jau nu gan dzērām šampanieti tikpat kā ūdeni ... daudz viņam izmaksāja ... Bet, tiklīdz viņš sāka kaulu miltus fabricēt, uznākuši arī nejauši ārzemju superfosfati. Konkurence ir tik liela, ka es tur nekā laba neparedzu ...»</p>
                 <p>«Bet, ja visi mūsu zemkopji lietotu mākslīgus mēslus, viņš nespētu ražot,» Pēteris iebilda.</p>
                 <p>«Uz to jau viņš arī bija cerējis, bet tas nepiepildās,» Fuchsings attrauca. «Nemaz nevarēja domāt, ka latviešu gruntnieki tik grūti būs iekustināmi priekš techniska progresa ...»</p>
                 <p>«Kā tā?!» Pēteris pretojās. «Pa zemkopības izstādes laiku taču biedrībā bija sapulcējušies kādi 525 zemkopji, kuri noklausījās Richarda priekšlasījumus par mākslīgu mēslu noderīgumu ...»</p>
                 <p>«Tas ir maz!» Fuchsings iebilda. «Un prasi, cik no viņiem kaulu miltus pirka? Sesavas Jostēnu saimnieks gan mūsu miltus «Baltijas Vēstnesī» uzslavēja, bet tas ir viss! Nebūtu lielgruntnieki viņa kundes, viņam tikpat kā nemaz nebūtu pircēju ... Tie tādēļ ir jātura silti ... tas ir tas iemesls, kādēļ viņš man nedrīkst vietu dot un es to no viņa nemaz nedrīkstu prasīt ... Es esmu zīmēts ... neviens man Baltijā vietu nedos ... Pirmā dienā, tiklīdz dabūtu zināt, ka Richardam tāds veikalvedis, visi lielgruntnieki no viņa atkristu ...»</p>
                 <p>Viņš to izsacīja ir zināmu rūgtumu ... no viņa balss izskanēja tā kā pārmetums, it kā viņš viens pie tam nebūtu vainīgs. Pēteris arī jutās tā kā līdz atbildīgs un ilgu laiku piesarcis klusēja ...</p>
                 <p>«Ko nu tik daudz gausties!» tas beidzot atmeta ar roku ... «Ja tas nebūtu tā noticis, kas tad var zināt, kā tad atkal tas būtu bijis! ... Tagad taču dabūsi vietu pie īstiem tautiešiem, kur tu, tā sakot, vācietim varī mest knipi uz deguna ...»</p>
                 <p>Pašlaik viņi bija sasnieguši koku plača vārtus, izkāpa un atlaida fūrmani ...</p>
                 <p>Aizeks izlēca no ratiem, saldi smaidīdams, pamāja ar roku, ka lai iet tikai uz priekšu, viņam tikai vēl kāda maza darīšana, un steidzās iekšā placī. Tur jau pa gaņģi nāca pretim viņa abi ingeļi Srolke un Herške, kuri patlaban atzīmēja, cik te pienākušas klāt jaunas zortes.</p>
                 <p>«Se hobn' auch drei bei sibenes un drei bei eilf, tate!» Srolke jau pa gabalu sauca viņam pretim. (Viņiem arī trīs pie septiņi un trīs pie vienpadsmit, tēvs.)</p>
                 <p>«Gut, gut, mein Suhn . .. schreib an!» vecais pamācīja ... «Auch die Battes un fünfirtelzolike ...» (Labi, labi, mans dēls, pieraksti ... Arī bates un piecfierindelīgos.)</p>
                 <p>«Oi, Tate, wer werden schon machen!» Herške apgalvoja. (Ai tēvs, gan mēs izdarīsim.) Aizeks priekā mirdzošām acīm nolūkojās uz savām atvasēm ... bubināja </p>
                 <pb/>
                 <p>un rēķināja. Viņam nu atkal zināmas visas zortes, kas te sagrieztas un kādā vairumā tās sagrieztas. Rīt viņš dosies pie biržas, un gan jau atkal tirgoni meklēs: tam vajag tik un tik standartu trīs pie deviņi, tam tik un tik divarpus pie seši, tam trīs pie vienpadsmit kroņu ar tādu un tādu «durchšniti» vai atkal kādu citu zorti. Aizeks zin, kur to visu var dabūt, un paņem savu 1/2 % par vidutājību. Viņa galvā un kabatas grāmatiņā stāvēja tas, kas katru brīd atradās uz Rīgas koku plačiem, kurus tas smalki izlodāja un pazina labāki nekā paši viņu īpašnieki ... Mūsu draugiem neienāca ne prātā, kādu viņš no tam izsita labumu ...</p>
                 <p>Aizeks aizrāvās no saviem veikaliem tādā mērā, ka nozuda ar savām atvasēm blakus gaņģos un atstāja Pēteri ar Fuchsingu vienus ... Viņi pat to nemaz nemanīja, jo sajuta to pašu iespaidu kā katrs viens cits, kas ienāk pirmo reizi koku placī starp augstām dēļu un planku stāpelēm ... Tiem tas izlikās kā tāds mazs brīnums ... Pēteris jau gan agrāk bija gājis meklēt darbu koku fabrikā, bet atcerējās to visu vēl tikai kā pa sapņiem. Fuchsings turpretim līdz šim no kokiem vēl nekā nezināja un redzēja tādu piekrautu koku placi visā pilnībā vēl tikai pirmo reizi ...</p>
                 <p>Koku stāpeles tik augstu, ka jāatmet labi galva, lai saredzētu līdz augšai, cita trīsdesmit un vairāk pēdu no zemes, ka augstu pārsniedza toreizējās Maskavas Ārrīgas divstāvu koka mājas. Gar stāpeļu malām ieslīpi uz augšu ved platas dēļu laipas ... Nosčiki, uz pleciem ar ādas sedulku, ko sauc par padušku jeb bušku: citi steidzas tukšā zemē, citi atkal ar punguļiem uz pleca, t. i., planku vai galdu nastu, kāpj lēniem, apdomīgiem soļiem uz augšu. Stāpeļu stūros tukšie aizslēpjas un aizlaiž garām tos, kas pilnā. Dažā vietā laipa ved pat pāri pa tukšo gaņģi uz otru stāpeli, — — tur tīri jāpabrīnās, kā viņiem galva nereibst.</p>
                 <p>Var redzēt, ka tam, kas zem smagās nastas, ir ko turēt, līdz beidzot nonācis galā ... Tad uzsauc «īvē» — var jau būt, ka uz stāpeles kāds latu nesējs vai redu pravītājs, vai arī uz pēdām kāds otris ar savu punguli, un tie lai zin sargāties, — atsver punguli taisnā, horizontālā līnijā, noskatās, vai gals ir līdzens ar citiem, un vēl, ja tam izkrīt pār galvu sviest, tad uzsauc: «Ueber Kopf!» paliec galvu uz leju, un planka, griezdamās apkārt, taisnā līnijā nokrīt uz redas tikpat kā pielīmēta. Tas ir tā saucamais nosčika «meistarstiķis», jo viņam vairs nevajaga ne roku pielikt! Gals tik vienāds ar pārējo redu, tikpat kā nozāģēts, uz ko jāgriež liela vērība. Viņš tagad, tikpat kā izdarījis kādu varoņu darbu, sagroza savu padušku taisni un atvelk elpu ... pamet vēl acis apkārt, vai «kazragi», t. i., nemākuļi un iesācēji, nav uzstiepuši nepareizi kādu zorti un garumu. Ja tas ir noticis, tad čortojas un bez žēlastības «šīvē» (stumj) vainīgo gabalu lejā. Vainīgam, ja tas top pienākts, par savu laiku pēc feirabenta gabals jāuznes pareizā vietā un tas vēl krīt partijas sodā, t. i., tam jāizmaksā pusstops šņabja un par pusrubli alus.</p>
                 <p>Bet pārāk ilgi tas arī nedrīkst rīkoties ar savu korektūras darbu, jo citi biedri sāk kliegt virsū: «Lokies, lokies! Citi jau pa otrai reizai iet ...» Atbrēc gan atpakaļ: «Ko nu brēc, kaija!» Bet aizrādījumu tomēr ievēro un steidzas.</p>
                 <p>Cits atkal, nonācis līdz galam, grūti tiek uz stāpeles, jo tā aizkrauta jau tik augstu, ka steķis palicis atpakaļ. Jātaisa ar smago nastu tāds solis uz augšu, ka vai ceļi saliecas, un laimīgs, ja dabū nastu no muguras. Nosviedis tas pilnā kaklā — līdzīgi moroženojes pārdevējam — sauc: «Skodņi, skodņi, skodņi!» Tas nozīmē, ka īpašiem cilvēkiem, kuriem par to zināšana, jānāk šurpu steķi papravīt, un tie jau arī patlaban steidzas ...</p>
                 <p>Cits atkal, uzticis augšā un nosviedis gabalu, neatron priekšā pereklatkas, lai varētu tos pārlikt šķērsām pār stāpeli, lai nākošie nesēji droši savus punguļus</p>
                 <pb/>
                 <p>varētu sviest uz latām. Tas ir gaužām nepatīkami! Tādēļ tas dobjā rīklē, ka vai pa versti zemes var dzirdēt, nosauc: «Lati, lati, lati!»</p>
                 <p>Patlaban arī kāds šaujas šurpu ar lielu latu bunti uz pleca uz to vietu, kur sauc. Liels vīrs ar kuplu bārzdu, kura plivinājās vien. Viņam nācās iet tiem garām ...</p>
                 <p>«Skaties, Lauris!» Pēteris grieza Fuchsinga vērību ... «Visi viņi brīnās, no kam viņš dzīvo ... No tam viņš dzīvo ...»</p>
                 <p>Lauris gan pirms it kā pieķerts un kautrīgi piesarka, bet tad dusmīgi nošķielēja un nedevās nemaz pazīstams. Arī Fuchsings aizgriezās un nelikās viņu redzot, jo pēc savas «štandes» tas apzinājās, ka tam neklājas ar vienu prastu darba strādnieku uzsākt sarunas un izrādīt, ka tas viņam kāds draugs ... Viņš tādēļ it nebūt, tā kā Pēteris, nejutās aizskarts, ka Lauris viņus neievēro ... Lai viņš iet vien savu ceļu ...</p>
                 <p>«Stabojies, stabojies ar kājām!» nosčiks uz stāpeles gaidīdams nepacietīgs sauc. «Neuzpasē dienestu! ... Ja ne, sasviedīšu par lozi, un varī tad viens pats riktēt uz redām.»</p>
                 <p>Lauris arī pašulaik ar latu nastu klāt, nesaka nekā, tikai tumši caur pieri nolūkojas un piestiprina latas pie otras stāpeles, kura cilvēka augstumā pārsniedz pirmējo, lai tad nu katrs pēc savas vajadzības tās varētu paņemt ... Nosčiks arī tagad kādas paņem no krājuma un liek šķērsām pār stāpeli ... To padarījis, noskatās diezgan mazcienīgi uz Lauri. «Vīrs kā krāsne, bet lokās par septiņi grīviņi pie latiņām! ... Nevarī stāties ruļeniekos vai freipartijā, dabūtu vismaz pusotra rubļa ... Kazarags tāds! ...»</p>
                 <p>Lauris kā no augšienes viņu uzlūko no galvas līdz kājām un tura zem savas cienības viņam ko atbildēt ... Tiem cilvēkiem vairāk ne kā ieraut tikai un tad pielikt vēderu un piedzerties līdz acīm! ... Nekādas sajēgas par vispārību, ne augstāku ideālu. Stāsti viņiem par tautību, tie ieplēš mutes ... drīzāk iestāstīt zirgam pasaku nekā viņiem ko par tautas lietu ... Bet Laurim, kā mēs zinām, cits viss bija blakus lieta ...</p>
                 <p>Kamēr vien viņam bija ko ēst un nebija pēdējais gals klātu, tas nestrādāja, bet bija sastopams pastāvīgi biedrībā, vai nu lasāmā galdā vai bufetē ... Tur tad viņš atzina par savu svētu pienākumu sacīt katram acīs patiesību ... «Tu domā, latvieši kur tiks, kamēr tie ir tādi pļēguri? Mums ir vīri, kas pūš ar vācieti vienā taurē ... Kas jau ar baznīckungu sēž pie viena galda, dzer kopā un mielasto, tas tautas tiesības gatavs pārdot par lēcu virumu ...»</p>
                 <p>Bet, kad to bads sāka spiest, tad nozuda un nebija redzams, kamēr atkal kādu drusku naudas sapelnīja vai nu te, vai citur. Viņam darbu nenācās atrast grūti, tādēļ ka tas visu ko prata. Viņš bija cilvēks, kuram, kā saka, deviņi amati un desmitais bads ... Bet zirga darbus viņš arī negribēja strādāt un pie tam vēl, kur nebija kārtīgs pie darba, bet bieži iztrūka, nenoderēja ne ruļeniekos, ne freipartijā ...</p>
                 <p>Mūsu draugi soļo pa gaņģi uz priekšu uz kantora pusi, noskatīdamies ar cienību, kā nosčiki ar smagajām nastām pa labi un pa kreisi kāpa pa steķiem uz augšu. Kā viņi to var? Te viņiem arī atklājās tas noslēpums. Līdzsvara noturēšana uz pleca ir tas galvenais! Vecam nosčikam reti kad ar to misējas... Ja viņam nav īsti pa plecu, tas punguli pašļūc vai nu drusciņ uz priekšu, vai atpakaļ, kamēr tas guļ tikpat kā pielīmēts un, ja gribi, neliec nemaz roku klāt ... Bet slikti ir, ja pungulis sagriežas, kas notiek sevišķi pie galdiņiem (dēļiem), un vēl jo vairāk, ja faktors tos nav salicis pareizi pēc līkuma. Tad griež rīkli cieti, tad tikai teciņus vien jāsteidzas, ka tiec pa steķiem augšā un dabū nastu no pleca nost ...</p>
                 <pb/>
                 <p>Tā arī vienam tagad gāja. Krākdams tas spērās pa steķi uz augšu, pungulis pavisam sagriezās šķērsām, un, tikko bija sasniedzis steķa galu, tad plāja nost, ka šķīda uz visām pusēm un gali plīsa tikpat kā kartupeļi ... Ne «īvē» nespēja izteikt...</p>
                 <p>Te, kur bijusi, kur ne, tikpat kā no zemes izaugusi, gaņģa vidū nostājās kāda sieviete. Jaka ar atlocītām piedurknēm, kuras noskarbalējušas, brille uz acīm un adīklis rokā ... Tā bija Katrīna. Kā soda dieviete viņa lūkojās bargi uz augšu. «Ak tu viens maita, nolāpīts pagāns, kā viņš putina manu mantu!» atskanēja viņas spilgtā, griezīgā balss. «Zemē, velns, projām uz pēdām ... Ej uz kantori, lai tev izdod aprēķinu ...»</p>
                 <p>Pie tam viņa likās tik noskaitusies un uztraukta, ka meta acis bez kāda rēķina.</p>
                 <p>Nosčiks bija, likās, ļoti iztrūcies, bet zemē viņš tik ātri nenāca, lai gan Katrīna sauca uzsaukdama: «Kāp zemē, velns, es saku, kāp zemē.» Jo, pirmkārt, viņš zināja, kas ir rekte: pirms jānoliek dēļi uz redas un jānolīdzina gali un tad tik var iet! Un, otrkārt, viņš zināja, ka ar Katrīnu, kad tai pirmās dusmas pārskrējušas, var itin labi iztikt... Viņš tādēļ arī nemaz nesteidzās, strādāja it mierīgā garā, lai viņa tur apakšā brēc ...</p>
                 <p>Tikai, kad visu bija padarījis, kā pienākas, tas kāpa lejā un, galvu kasīdams, ar grēcinieka vaigu tuvojās savai maizes mātei ...</p>
                 <p>Bet viņa nu nepavisam vairs laisties rokā. «Ej tikai, ej uz kantori, pagāns, saņem savu aprēķinu. Sevi izputināt neļaušu ... cauri izdzīt ...»</p>
                 <p>«Faktors nebija riktīgi sataisījis punguli,» nosčiks taisnojās. «Tikko tiku pa steķi augšām ...»</p>
                 <p>«Kad faktors sataisījis nepareizi, neņem ... dod pa aci!» Viņa nelaidās sev tuvumā. «Ej tik vien nost ... nekāda piedošana.»</p>
                 <p>«Nu, piedodiet jau vēl tikai šo vienu vienīgu reiziņu, mam!» nosčiks lūdzās. «Uz priekšu uzpasēšos.» Tika gan viņš beidzot klāt pie rokas.</p>
                 <p>«Lai stāv roka, lai!» viņa gan vēl vairījās, bet jau daudz lēnākā balsī. «Tu jau vienādi tā darī, ej tikai, ej uz kantori pēc aprēķina ...»</p>
                 <p>Vīrs jau nu zin it labi, kad jau ir ticis pie rokas klāt, tad ir labi. Bet izgudrēm vēl tikai tāpat izliekas un noskumis iet uz kantora pusi. «Ka jau jāiet, jāiet, ko tur lai dara ...»</p>
                 <p>Bet nebija tas vēl labi desmit soļus pagājis, kad viņa jau tam sauca pakaļ. «Ē, kur nu lien ... ej labāk ņem savu gabalu un steidzies uz tāpeli. Ē, stabojies dzīvāki, vai dzirdi! Citi jau izgājuši pa otru reizi . ..»</p>
                 <p>Vīrs neliekas to divreiz sacīt, griežas uz otru pusi palēkdamies. «Jā, jā, māmiņ, saņemsim ar rasu.»</p>
                 <p>Nebija pagājis tas atkal kādus soļus, Katrīna tam atkal uzsauca pusbalsī: «E, panāc atpakaļ, vai dzirdi!»</p>
                 <p>Šim ausis to tūlīt dzirdēt. «Jā, jā, lielmātiņ, ko laba teiksiet?»</p>
                 <p>«Cik ilgi tu strādā pie mums?»</p>
                 <p>«Pie ruļļiem otrais gads ...»</p>
                 <p>Katrīna uzliek adīkli uz pleca un ķer savā kabatā pēc maka. Izņem kapeikas trīsdesmit vai četrdesmit. «Še būs priekš čajas, bet uz priekšu starojies labāki. Manu labumu pietaupi. Neko nedarī, kas man par skādi ...»</p>
                 <p>«Paldievs, paldievs!» vīrs viņai tencina, rokas bučodams. «Pie jums, mam, var dzīvot simtu gadu. Jūsu mantu sargāšu tikpat kā aci pierē.» Un aizskrej, priecīgi spriņģēdams, un, pakampis savu gabalu, atkal palēkdamies uz priekšu. «Saiet, saiet, lai nāk naudiņa ...»</p>
                 <pb/>
                 <p>Viņa noskatās un priecājas par šo joku ... tikai tagad pamana Pēteri un Fuchsingu ... Tie padod viņai dievapalīgu, bet viņa tos nepazīst ...</p>
                 <p>«Vai malku gribat pirkt?!» viņa tos uzrunāja. «Sausa kā pulveris un mērs labs.»</p>
                 <p>«Nē, nē ... pirkt jau vis negribam. Mēs no biedrības ... varat jau iedomāties, kādēļ nācām!»</p>
                 <p>Katrīna sāka viņus jau neuzticīgi aplūkot. «Vai ta jūs kādi skolmeistarī esat? Nē, nē, es nekā nevaru dot! Pilsētas nabagiem jau tik daudz malkas sadevu, gubernators paņēma divi simti. Jēzus baznīcai arī vajag ... nē, nevar vis.»</p>
                 <p>Viņiem būtu nācies grūti tikt uz īstām sliedēm, bet te elsdams pūzdams piesteidzās Aizeks un izstāstīja, kas ir. Tas ir Fuchsing jaunskungs, kas grib stāties pie viņiem vietā. Līdz šim tas bijis par prokurantu pie konsula Rabemaņa.</p>
                 <p>Ā, Katrīna nu pavisam kā gaisos. «Wie mein' sie!» tā tūlīt pa vāciski, lai gan labi negāja. «Bei konsul Rabeman! Gut, gut.» Lielākas ieteikšanas Fuchsingam jau vairs nevajadzēja. Pret solidām vācu firmām tā sajuta trakisku cienību un vēl jo vairāk pret vācu lielkungiem un konsulentiem. Lai gan viņa vēlāk izvērtās liela tautiete un patriote, taču viņas uzticības vīrs līdz mūža galam bija un palika advokats Baums.</p>
                 <p>Tādēļ viņa tagad Fuchsingu uzlūkoja pavisam citādām acīm. «Umhu, tad jūs gribat iestāties pie mums vietā par glauno skrīveri?! Jā, jā, pie mums var savu maizi ēst. Ja tikai par daudz nezog, mums nav žēl. Vai mani vīra brāļa dēli nedzīvo? Andrejam Mīlgrāvī pašam savs koku placis, Augustam pie mums visa koku piedzīšana un nolādēšana. Viņa paša trauki arī iet līdzi. Piegādāja viņš tos vienu pēc otra, un prasiet tagad, cik daudz viņam prāmju. Nu, kas, -— mums jau nav žēl. Ja mūsu pašu prāmju vairs nav, lai viņš lādē savos traukos ... vai viņam maksājam vai citam, mums vienalga. Ejiet tagad Augustam klāt ... pats savu kuģīti taisās pirkt...»</p>
                 <p>Bet Aizeks, slavēdams Fuchsingu, piegrūda viņai pie sāniem. «A, feiner Mens dos is ... i porez ...»</p>
                 <p>«Jā, jā, nu iesim kantori!» Katrīna vedināja. «Tur jau Jēkabs arī ir. Tikai algu pārāk lielu neprasiet ...»</p>
                 <p>Viņi iegāja kantorī, kur Jēkabs atradās ar brūža īpašnieku Andreju Grīnupu. Pēdējais no viņa līga lielāku partiju malkas, bet lieliski diņģējās. Jēkabs arī nevienam citam nedeva par to cenu kā Grīnupam, bet tas arī bija riktīgs maksātājs! Tikai rēķinus viņš maksāja par pilniem rubļiem, kas bija kapeikas, to vienkārši nostrīpoja. Tāpat viņš mierīgs strīpoja kapeikas arī no sava prasījuma, ja no viņa pirka. Citādi viņš, ja gribi, izmaksā arī naudu uz priekšu.</p>
                 <p>Tā arī tagad, tiklīdz viņi bija vienojušies, tas tūdaļ samaksāja «blank un bār»; noskaitīja pirms čupu papīra rubļu, tad izvilka maisiņu sīkas sudraba naudas, bet skaitīja tikai pilnus rubļus ... Lika čupiņās piecpadsmit un divdesmit kapeikas. Sudraba rubļu, pusrubļu un kvartu apgrozībā toreiz bija maz, un, kam reiz tāds naudas gabals bija iegadījies, tas to glabāja kā lielu retumu ... Un, kam jau bija kāds zelta dukāts, tas bija kas nedzirdēts! ...</p>
                 <p>Tātad Andrejs skaitīja savu sīku naudu un pašapzinīgi smaidīja. «Mums jau, Jēkab, netrūkst ... naudiņas mums, paldievs dievam, ir ...» Valšķīgi caur savu brilli smīnēdams, tas nolūkojās uz Katrīnas apskarbelējušām piedurknēm un sacīja: «Ko tad jūs, madam, tik daudz plēšaties, lai strādā dienestnieki ... Kur jūs to mantu tik daudz liksiet? ...»</p>
                 <pb/>
                 <p>«Kur tad tu liksi?» Katrīna īsi attrauca. «Vai tava madama mazāk plēšas? Ko viņa tev no drabiņām vien neizdzen, izbarodama tās lopiem?»</p>
                 <p>Tā bija taisnība. Grīnupa laulātā draudzene bija ne mazāk dūšīga saimniece. Viņa neļāva vis vīram pārdot drabiņas par lētu naudu, bet izbaroja tās govīm un pārdeva pienu. Grīnupi jau nu mācēja dzīvot ... Viņa zatursvārks bija jau cikreiz «vennēts», un citādu hūti tu viņam neredzēsi galvā, kurai jau nebija iesistas pāra buktes. «Jums jau nu gan nāk nauda pa logiem un pa durvīm,» Katrīna nobeidza.</p>
                 <p>«Kā kurš dzīvo. Kā kurš dzīvo!» Andrejs ar labpatiku piebilda. «Naudu nopelnīt, to var katris muļķis, bet naudu saturēt, tā ir skola... Vai ne, ko?!»</p>
                 <p>«Kā kurš dzīvo, tā tam ir!» Jēkabs viņam piebalsoja. «Te,» tas it kā rādīdams pameta ar galvu, — «ar to garo skursteni, tas arī ilgi nečīpstēs! Grib ar mani noslēgt «kuntraku» uz tik un tik malkas pa gadu ... Kas tev tur pa kuntraku?! ... Maksā naudu, tev malka būs ...»</p>
                 <p>«Saprotams!» Andrejs piebilda. «Mēs visi to it labi saprotam! Zinām, caur ko tas nāk ... Es smēķēju cigāru par kapeiku; ja es nosmēķēju desmit pa dienu, iznāk desmit kapeiku ... Bet viņam trīskapeiku cigārs par maz, viņam vajag par piecām un visām astoņām kapeikām kā Štālberģim. Cik nu ir par dienu? Cik neiznāk nedēļā un cik nesakrājas gadā? No tam tas tad, redz, nāk!»</p>
                 <p>«Taisnība, taisnība!» Jēkabs svēti piebalsoja, bet slepus nokārstīja mēli. Andreja cigāri jau ne velnam nederēja, kūpēja kā pagāni un degot rāvās čunkurā ... Viņš pats uz to lietu skatījās tā: kad smēķē pīpi, tad pīpi, bet, ja ņem mutē cigāru, tad vajag labu dūmu ...</p>
                 <p>Nu, un tā kā tagad Katrīna iepazīstināja ar jauno prokurantu un priekšā stāvēja svarīgs veikals, Jēkabs izņēma no bufetes kasti cigāru, piedāvāja to ikvienam un nolika visu kasti uz galda, lai smēķē katrs, cik tīk ...Andrejs nu bija spraugās. Jēkaba labo dūmu tas būtu uzvilcis labprāt, bet patlaban bija aizkūris savu «stinkadoru,» tā ka ķerties pie otra tam nebija nekāda motiva. Kad Jēkabs tam turēja priekšā kasti, tas piesarcis paņēma vienu un iebāza kabatā. «Pamēģināšu vēlāk, kāds tev tas dūms ir ...»</p>
                 <p>«Nu, ņem jau vēl otru un svied to savu maitu projām!» Katrīna ar savu parasto vaļsirdību sacīja ... «Ko nu smirdinies ... vai neredzi, ka te kungi?»</p>
                 <p>Andrejs gan paņēma otru, taču savu puļķi projām vis nesvieda, bet ielika priekš tam ierīkotā sevišķā putralī. «Cigāra galus,» viņš pie tam sacīja, «vajadzētu tā visus uzkrāt un aizdāvināt nabadziņiem,» viņš sacīja. «Ko pīpē bāztlabu labie ...»</p>
                 <p>Tur viņam neviens nepretojās, jo bija te svarīgākas darīšanas. Katrīna, iepazīstinādama Jēkabu ar Fuchsinga agrāko, cienīto stāvokli, piebilda: «Vajadzīgs mums tāds cilvēks ir! ... Nu, saki tu pats, ko tad mēs varam viņam maksāt? ...» </p>
                 <p>«Ko tad es zinu solīt?» Jēkabs noraustīja kamiešus. «Ko tad viņš prasa?» </p>
                 <p>Fuchsings noprasīja to pašu loni, kas viņam tagad bija: divi simti divdesmit piecus rubļus par mēnesi ..</p>
                 <p>Viņi visi tīri vai satrūkās un sāka nu diņģēties ... Andrejs te nu Jēkabam bija lielais piepalīgs un uzstāja Fuchsingam, lai tas nolaiž vismaz vienu kvartu. Visvisādus motivus viņš tam pieveda: dzīvo pie paša tautieša, nav vis jāvergo pie kāda vācieša, un tas arī daudz ko iztaisa ... Un apaļa nauda, divi simti mēnesī, tas tas labākais ... nav tur tad nekāda liela rēķināšanās ...</p>
                 <p>Bet Fuchsings, kas savā mūžā noslēdzis jau tik daudz veikalus, jau nu arī nebija uz galvas kritis ... «Sarēķināsim gan, lai tur mums cik būtu ... Katru</p>
                 <pb/>
                 <p>dienu jābrauc uz biržu, cik tur uz fūrmaņiem vien neiziet?! ... Šad un tad jābūt arī ostā pie kuģiem — arī tā nevar izskriet ar kājām ... Cik tur uz fūrmaņiem vien neiznāk pa veselu mēnesi? ... Jā, kad man fūrmani dotu no kantora, tas būtu citādi ...»</p>
                 <p>«Ak, to jau mēs varam dabūt,» Jēkabs attrauca ... «Varam paši turēt zirgus, ja tīk ...»</p>
                 <p>«Īstenībā,» Fuchsings turpināja, «vajadzētu pavisam ierīkot kantori Iekšrīgā, kur viss pie rokas un piesniedzams ...»</p>
                 <p>«Dabūsim ir to ... visu dabūsim,» Jēkabs piebalsoja. «Mēs jau, paldievs dievam, to varam ... Nu, Katrīn, ko tu domā? ...»</p>
                 <p>Nu, ko viņa domāja! Cilvēks jau tai patīk ļoti ... Bet kad viņš tik ciets, tikpat kā akmens! Viņas princips arī nebija dot uz pēdām to, ko prasa ... kādu mazu lietu jau arvien vajag nokaulēt .../</p>
                 <p>Bet, lai viņi vairs nešķirtos, par to gādāja Aizeks. Tas tagad pa vidu tikpat kā dzīvsudrabs. Piemin vienam ar kāju, otram piebiksta pie sāniem. «A, feiner Mens,» ieteic vienam ... «A gora feine Stelle,» slavē otram ... «Loßt ab a bissele!» vienam, «Git a noch a bissele, gita noch!» — otram. Un pastāvīgi mocās salikt viņu rokas kopā, lai šauj viens otram saujā ...</p>
                 <p>Beidzot Fuchsings pacēla roku kā uz līgšanu. «Nu, tad es teikšu ko! Es nolaižu arī to kvartu, bet tad no apgrozījuma viens procents man ... Strādāšu es mazāk, būs man mazāk; būšu es vairāk pastrādājis, jo lielāka būs veikala peļņa ... Tā es esmu uz miera ...»</p>
                 <p>Nu, ko tad tur vairāk! Jēkabs sita sauja: līkop! un Katrīna, tā vēl vairāk uz miera ... Ja cerē uz labu iznākumu, tad tur viņai nekas nav pretim.</p>
                 <p>Būs dievs svētījis, būs tev, būs man ... Tātad noslēgts, un otrā dienā Fuchsings apņēmās iestāties vietā ...</p>
                 <p>Smaidi un līgsmas uz visu vaigiem. Jēkabam turpat arī magarīčas bija... Tāds konjaks un šņabis, kādu katrs vēlas — dabūjis no kuģiem — — Pats viņš ļoti iecienīja auksto groku un ieteica to arī taisīt citiem ... «Lai nu dievs mums palīdz visiem,» arī Katrīna pielika glāzi pie mutes un uzdzēra veselības ... Un Fuchsings iekūpināja smaržīgo cigāru ar to visapmierinātāko gandarījuma apziņu. Savā mūžā gan viņš vēl nebija taisījis tik smalku veikalu, jo, spriežot daudzmaz apmēram pēc apgrozījuma, tas, kvarti mēnesī nolaižot, uz procentiem bija ieguvis vismaz vairāk simtus mēnesī ... Bet, ja dievs ir svētījis, Katrīnai nav žēl...</p>
                 <p>Beidzot viņi atvadījās un otrā dienā Fuchsings apņēmās iestāties darbā...</p>
                 <p>Tagad Aizeks veda Pēteri, lai tas apskatās kādu piesolītu māju; Fuchsings, kas šodien vēl gribēja padzīvot pa vieglo, turēja līdzi pa draugam. Varbūt, ka iznāk andele un magarīčas var nodzert visas pie vienas reizes. Laida viņi tad ar divzirgu fūrmani, ka vai rīb, pāri uz Tilta galu, kur tā māja bija.</p>
                 <p>Un kas tas mājas pārdevējs? Tas pats Kreilis, biedrības cilvēks un runas vīrs ... pašu draugi ...</p>
                 <p>Pēteris ieplēta acis, ka tas grib māju pārdot, jo tas viņam par to neko nebija teicis. Kreilis atkal ieplēta acis, ka Pēteris grib māju pirkt, jo arī tas viņam par to neko nebija sacījis ...</p>
                 <pb/>
                 <p>«Es jau nemaz nebiju domājis, bet te tas Aizeks uzplijās,» Pēteris atbildēja ... «Nu, domāju, ja iznāk pa rokai, var jau arī pirkt.»</p>
                 <p>«Labi, labi, varu jau tev izrādīt,» Kreilis turpināja ... «Ja jau gribi riktīgi ņemt, es tev no sirds to novēlu. Desmit procenti jau ienāk ... Iemaksu arī nekādu lielu nevajag ... uzņemta apoteka (hipotēka) ...»</p>
                 <p>«Bet kādēļ tad tu gribi pārdot, ja tev iznāk aprēķins?» Pēteris iejautājās.</p>
                 <p>«Nu jā, tas Aizeks jau arī man uzplijās virsū,» Kreilis paskaidroja. «Nu, un — pārdot jau varu, man māju vairāk. Ja dod man drusciņ peļņas tiesu, lai ņem nost! Es jau pirku no tā krieva pavisam par smieklu, bet ēka gan bija nogājusi pavisam. Nauda jau nu gan bija jāpieliek: pasvēru, apšuvu, nokrāsoju, bet nu arī tikpat kā jauna. Es vairāk negribu, savu naudu atpakaļ, ko esmu izlicis — dod man divi tūkstoši pieci simti nopelnīt un ņem nostu.»</p>
                 <p>Pēteris apskatījās; nekas, ēka laba. Ienākums arī ir. Lielas iemaksas arī nevajag un, ja tā nauda būtu, varētu pirkt nost. Bet viņš jau arī izlikās pilnīgi tā, ka viņam tā nauda būtu.</p>
                 <p>Sarunas gāja vaļā, bet starpība cenas ziņā bija liela. Kreilis gribēja nopelnīt divi tūkstoši pieci simti, bet Pēteris solīja tikai divi tūkstoš. Tā nu viņi sāka diņģēties. Aizeks atkal pa vidu, lai tikai liek rokas kopā un šķir uz pusēm.</p>
                 <p>... Bet atturējās ir viens, ir otrs. Kreilis negribēja atdot par lētu, un Pēterim vēl nemaz tās naudas nebija, ko pirkt. Viņam tādēļ vajadzēja kaut kā novilcināt, kamēr tā ronas.</p>
                 <p>Nekur netikušiem, tiem bija jābrauc atpakaļ uz Pētera vīnūzi. Nu gluži Kreilis atlaisties arī negribēja un brauca viņiem līdzi dzert Fuchsinga magarīčas.</p>
                 <p>Kad bija nosēdušies kabinetā, Fuchsings pirms noskaitīja Aizekam par starpniecību simts rubļus, jo ar savu jauno vietu tas bija pilnīgi mierā. Aizeks tos saņēma, saldi smaidīdams un bubinādams.</p>
                 <p>Koška nu sāka likt galdā, kas tikai tas labākais. Šņabi, konjaku, alu, uzkožamos. Te jau, jāteic, tik daudz dieva svētības, kad tikai būtu to dzērāju. Te būtu diezgan desmitiem, divdesmitiem vīru. Un ieradās arī kā saukti Mārcis ar Mikumu ... bijušas uz tirgu mazas darīšanas. Dabūjuši zināt, kas par lietu, tie pilnīgi ar mieru savu glāzīti tukšot. «Nu, tad lai iet uz Fuchsinga veselību! Un tad pie pašu tautieša. Lai tad nu arī dievs palīdz.»</p>
                 <p>Aizeks, protams, spēra līdzi savu «brochmi» un uzkoda siļķi — — cita jau vīram nebija brīv, tikai to, kas nav «treife». Tad tas piepeši it kā ko iegādājās, pielika roku pie deguna un iesaucās: «Geseft! Es būse tūliņ atpakale... jūs biske pagaidīse, jā? ...» Tad izsteidzās pa durvīm.</p>
                 <p>Runāja viņi par šo un par to, arī par Košku, kad tas pats nebija klāt. «Kā tad tev tas puisis nu uzvedas?» Kreilis ieminējās.</p>
                 <p>«Nu, teikt jau nevar, savu darīšanu viņš padara,» Pēteris atbildēja. «Tikai ar to muti dažureiz vienam otram aizdod dusmas. Un, ja nenoņem tam vakarā kasi, tad ar visu tūdaļ cauri. Teic viņam, cik gribi! Tik vecs jau nodzīvojis, tu viņu izmācīsi.»</p>
                 <p>«Tādi jau tie cilvēki ir!» Mikums atmeta ar roku. «Piedzēries viņš tev pastāvīgi kā migla un zog vai aci no pieres laukā. Bet ierunājies tikai ar viņu kādu vārdiņu?! Tad sodās un dievojas... tik skaidrs kā baznīcā.»</p>
                 <p>«Jā, jā, to jau redzu pie saviem kučieriem,» Kreilis piebalsoja. «Viņi jau, pagāni, mani sen būtu izdzinuši cauri, ja man tā Grieta nebūtu tik dūšīga. Kā tas cēlienā pārbrauc, tā viņam pretim: «dod šurp kasi, cik ir?!» Nu, tad tāda</p>
                 <pb/>
                 <p>nelaime, tad tāda nelaime ... neizkritis, tik maz nevienu dienu nav bijis. Pārvedis tikai divi kvarti »</p>
                 <p>Viņš apturēja un aizkūpināja savu cigāru. «Aha, brālīt, viņai neiestāstīsi pasakas: «pazīstu tavu veco dziesmu. Nāču, pārmeklēšu kabatas. Kur tev tā nauda cēlās?» Saskaita vēl rubli astoņdesmit kapeikas. «Kur tu tos ņēmi?» viņa uzprasa. «Laikam tavi būs? Aha, man miglu acīs nelaidīsi: šorīt ne graša nebija, no manim izplijies 20 kapeikas. Dod tik šurp, brālīt, figūras netaisi! Uz pusgrauda gribēsi ar mani dzīvot! Nu, ko tu gan domā, ja katrs man noraus pa dienu tādu naudas gabalu, kur lai es to spēju? Un man tik lielas vajadzības. Eberhartiņam arī tik daudz jāsūta uz Itāliju.»»</p>
                 <p>Kamēr viņš tā, ietaisījis mazu dūšiņu, stāsta savu stāstāmo un sūrojas par sliktiem laikiem, Aizeks it nejauši iebruka iekšā ar Pētera kroga pircēju, par kuru viņš tam bija stāstījis nesen. Tas nebija neviens cits kā Starpingks, glaunais vīnūžnieks ... «Dubultstoff» mētelis mugurā, pirksti vēl jo vairāk riņķu pilni, no kuriem viens laulības gredzens. Bija noprecējis konsula Rabemaņa ķēkšu Līschenu un dabūjis labu muķi pūrā. Tā kā tautība tagad bija jau modē, tad arī liels tautietis ... Gan latviešu biedrībā runas vīros vēl nebija ticis, bet nodievojās: «Lai tad tur arī izput savs simtu rubļu, bet pie nākošām vēlēšanām vajag būt iekšā ...»</p>
                 <p>«Nu, Herr Krauklīt, kas ir, runāsim uz vārdiem,» tas bramanīgi uzsāka, atgāzis vēderu, kuru bija apsprādzējis arī ar skaisti izrakstītu «pērļu gurti», bet tā, ka var to redzēt. Jaunās sievas darbs! «Trīstūkstoš tev dodu par to krāmu, bet vairāk ne kapeikas ... Štrunt! Ja gribi, varu tev tūdaļ izmaksāt uz fleķi blank un bār! ...»</p>
                 <p>Viņš izrāva savu deņķelbuku, piebāztu ar kalnu. Atrauj vaļā, acis apzib no simtniekiem! Un tad sāk skaitīt ... trīsdesmit gabalu, noliek uz galda ... tāda čupa! Bet maks vēl kā bijis ...</p>
                 <p>«Vai, lops, kas tev naudas!» Kreilis iesaucas, un Mikums piebilst: «tikpat ka velnam pelu!»</p>
                 <p>Starpingkam tas ļoti glaimo. Viņš atrauj vēl vienu klapi vaļā: tur prēmiju biļetes un bankas zīmes. — «Kas tas?! Vai suns? ... Nav jau pie nabagiem ... te ir vīrs, kas to var ... Štrunt, ja man viena lieta patīk, es uz naudu neskatos ...»</p>
                 <p>Pēteris paliek tīri kā apstulbis ... Aizekam acis vai pil laukā, uz naudas gubu skatoties. «Nemt zu!» viņš Pēterim met ar acīm. «A feiner Geld ... a gora feiner Geseft is dos ...» Un arī Mikums piegrūž znotam slepus pie sāniem ... «Dod projām, ka viņš ir muļķis ...»</p>
                 <p>Pēteris vēl tomēr nezaudēja savu mierīgumu ... Nauda ir laba pie tagadējiem apstākļiem, to nevar liegt, bet vajag domāt uz priekšdienām. Viņš pats zināja, ko tāda lieta ienesa priekš desmit gadiem un ko tagad. Un, kad Starpingks tam diņģēja: «Nu, kas ir? Ņem naudu un lieta darīta» — Pēteris to it mierīgi pastūma ar roku sānis. «Paga, paga, tautiet! Bāz savu naudu priekšlaicīgi vēl kabatā ... Pirms iedzersim, tad parunāsim prātīgi. Bez trīs tūkstoš pieci simti jau nu nevar būt runa ... Tas viens ... un visa tā iedzīve, kas te ir: galdi, trauki, dzērieni, kas atliek, tie tev jāpatur pēc cenas ...»</p>
                 <p>«Štrunt! Tik daudz tas krāms nav vērts!» Starpingks attrauca un bāza atkal savu naudu kabatā. «Ka ne, ne ... no Brikmaņa es par to naudu varu dabūt katru stundu.»</p>
                 <p>«Jā, jā, no Brikmaņa, bet ne no Krauklīša!» Mikums nāca savam znotam</p>
                 <pb/>
                 <p>palīgā. «Ja jau tu viņam dod trīs tūkstoši, tad tev te par Krauklīša jādod pieci tūkstoši ... Tas taču pavisam cits kas ...»</p>
                 <p>Kad Starpingks to vēl negribēja saprast, tad arī Kreilis jaucās pulkā ... «Nu, kā tad ... ievesta tautiska būšana ... Vai tad pie Brikmaņa arī tā ļaudis iet kā pie Krauklīša? Āre, Starpiņ, nu ... netaisi jau mūs visus par muļķiem ...»</p>
                 <p>«Ka ne, ne, paliksim katrs pie sava,» Starpingks sapīka. «Lūgties jau nu neiešu ... štrunt, nav jau arī liela note ...»</p>
                 <p>Viņš atmeta ar roku un taisījās uz iešanu. Aizeks tikpat kā vanags pakaļ un ved to pie rokas atpakaļ. «Hört, hört, wo läuft ihr ... Macht doch brochme un sprecht vernünftik. Nu, wos is? Macht a brochme...» (Klau, klau, kur jūs skrejat. Iedzeriet šņabi un runājiet prātīgi. Nu, kas ir? Iedzeriet vienu šņabi.)</p>
                 <p>Viņam arī izdevās to atvest atpakaļ, un no dzeršanas Starpingks arī neatteicās. Iemeta vienu, otru glāzi ... valodas veicās pavisam citādi. Un Aizeks to atkal slepeni sāka bikstīt. «A legt a bissele zu. Auf meine Mones legt a zu ...» (Pielieciet drusciņ ... uz manu galvu pielieciet.)</p>
                 <p>«Nu, ja Aizeks tā domā, tad, štrunt, Krauklīt, šķirsim uz pusi tos pieci simti. Es jau nu gan ne ... bet manai sievai tā vieta trakoti patīk. Nu, ņem naudu, tūlīt blank un bār.»</p>
                 <p>Viņš izrāva atkal savu deņķelbuku un sāka kraut naudu uz galda. Bet Pēteris nemaz tik viegli iesildāms. «Es ar savu sievu atkal par to lietu vēl nemaz neesmu runājis,» tas atbildēja. «Varbūt, ka viņa ar kājām un rokām pretim ... tā jau mūsu maizes vietiņa! Bet, ja jau reizi tev to vārdu esmu teicis, atpakaļ nekāpšos.»</p>
                 <p>Un tā vārds pa vārdam un līgšana iet atkal uz priekšu. Starpingks gan lika naudu galdā, gan ņēma to atpakaļ. Aizeks viņam ticīgi palīdzēja un Pēteri slepus bikstīja. Varēja skaidri redzēt, ka tam īsti netīkas pārdot, un tādēļ tas nostājās uz tādas pozīcijas, ko pie tagadējiem apstākļiem gandrīz nevarētu maksāt. Bet viņš zināja, ka Starpingks arī nav tīri muļķis, ja viņš tā mācas virsū, tad viņam tur savs aprēķinums.</p>
                 <p>Turpretim Mikums dedza, kad tikai znots nepalaiž garām šo izdevīgo veikalu. Pēteris uz to lika mazu svaru, bet sačukstējās klusu ar Fuchsingu. Tas teica: «Dod nost — ko tik daudz. Par to naudu dabūsi citu ...»</p>
                 <p>Starpingks liek Katrīnu pēc Katrīnas, kamēr beidzot ir viss, ko Pēteris prasa. «Ach, štrunt, manai sievai par patikšanu, lai iet! ...»</p>
                 <p>Nu, tad «līkop»! Pēteris sita saujā un lieta nodarīta! Starpingks noskaita priekšā naudas čupu un no pirmā saņems visu to būšanu. Nevienam acis tā nespridzēja kā Aizekam, jo atkal šefte ... viņš paņem savu matu no viena un no otra. Bet arī citi manāmi sakustināti. Vai zini, tāda gūzma naudas kabatā, tas nav vis par nieku! Pēteris arī tādu gluži savādu smaidu bāž to makā, un Kreilis it kā elektrizēts ...</p>
                 <p>«Nu, kas bija, Krauklīt, ar to musu šefti?!» tas iesaucas. «Ņemsi to māju ... Labāk tev nekā nezināmam cilvēkam ... nolaižu tev vēl vienu simtu ...»</p>
                 <p>Viņš ieinteresēja arī Mikumu, kas par to lietu gribēja zināt. Arī tas atrada, ka «mājiņa» laba, tikai lai Kreilis nolaižot vēl kādus simtus. Kreilis uz tam: «To jau nu gan ne! ... Tas jau tā tīri par smieklu ...»</p>
                 <p>Bet te nu Starpingks viņam visu par to atdarīja, ka tas pirmīt bija maisījis viņa šefti ... «Cik tu vēl negribēsi par to «štrunt butku» ... Netaisi jau nu, Kreili, cilvēkus par muļķiem! ... Domā, ka esi to apšuvis ar dēļiem, tad tur liela lieta... Es uz katras strūgas vai plosta nopirkšu labāku maiku nekā tava, štrunt! ... Netaisi jau figuras! ...»</p>
                 <pb/>
                 <p>Kreilis piesarka tīri vai līdz ausīm. «Āre, vai tad nu es diņģēju ...» Pēteris jau arī nediņģēja Kas tad viņu trenc?! Gribi: pārdod, gribi: ne ... viņam nauda saujā ... Patiesībā jau arī Kreilim nevajadzēja to māju pārdot, bet nu, nauda jau ir tāda kāra lieta ... Pēc neilgas kaulēšanās arī viņš atlaida ...</p>
                 <p>Atkal šefte ... magarīčas atkal! ... Pēterim nu māja, ir nauda. Bet Aizekam vēl vairāk loms ... ņem atkal savu matu no Pētera un no Kreiļa. Pēdējais tīri ar skaudīgām acīm atdeva viņam savu pienākumu. «Pirmīt jau saņēma no Starpina tādu gūzmu, tagad no mums, no Fuchsinga paņēmi un no Dombrovska jau arī par nieku nedarīji ... Skaties, kas viņam tur nesanāk kopā! ...» Bet Pēteris pie sevis nodomāja: «Esam gan mēs cilvēki?! ... Visi vieni tautieši, tie paši biedrības vīri ... satiekamies katru dienu ... Mēs paši ar sevi nevaram iztikt ... Ir gan brīnums! ...»</p>
                 <p>Bet pats viņš pie sevis atrada atbildi uz šo jautājumu. «Mēs tikai runājam visi: tauta, tauta, tautība, bet par veikaliem neviens ne vārda neieminamies. Un mums taču biedrībā būtu tik izdevīgi! Vai mēs tur nevarētu ierīkot vidutājības kantori un ziņu biroju?»</p>
                 <p>Šīs domas viņu vairs neatstāja un, lai gan tas citiem neko neizteica, tad vēlāk tomēr gribēja tās izvest darbos ...</p>
                 <p>Tagad tas trieca citiem līdzi, dzēra magarīčas un bija pie jautras dūšas ... Pēc tam kad andele bija noslēgta, katrs lielīja savu. Pēteris domāja, ka māja ir nekustams īpašums ... ir sava grunte, un tu, cilvēks, netieci svaidīts no vienas vietas uz otru. «Ē,» Kreilis atmeta ar roku, «ir ar tādu māju klapatas diezgan! Bet skaidra, apaļa nauda ... Aizej uz banku un paņem tikai procentus ...» Bet vistrakāki par savu pirkumu bija sajūsmināts Starpingks. «Štrunt nauda, ja tu tai gribi gulēt virsū un nekā nedarīt. Es jums parādīšu, kā vajag strādāt! Milzu lejerkasti, kas pati spēlē ... labi biljardi... cilvēkus vajag pievilkt. Jūs nepazīsiet to vietu, kad pie manis atnāksiet. Štrunt, to naudu, ko Krauklītim samaksāju, vienā gadā atņemšu atpakaļ.»</p>
                 <p>Uz šo joni, kad viņš tā bramējās, atnāca taisni Maris, un tā, dabūjusi par visu zināt, palika tīri nemierīga. Bet Fuchsings viņu apmierināja. «Labi pārdots, labi! Lai tikai nu viņš pats māk dzīvot ...» Un, kad Pēteris tai vēl izskaidroja, ka par to pašu ticis arī pie mājas un vēl kāds pusotra tūkstots paliekot saujā, ko tas tai parādīja, tad viņa tīri atplauka, krita savam vīram ap kaklu un to sirsnīgi noskūpstīja.</p>
                 <p>Ar vārdu sakot, visi bija mierā ar savu: tik pircējs, kā pārdevējs, tā arī vidutājs. Tikai viens nebija apmierināms un tam ne par ko nebija priecāties. Tas bija Koška. Kad kuplas magarīčas bija nodzertas un citi viens pēc otra pazuduši un tas ar Pēteri bija divatā, tas, galdu slaucīdams, pārmetoši sacīja: «Tad pārdevi gan to vīnūzi?! Vai tev to vajadzēja?»</p>
                 <p>«Trakais!» Pēteris attrauca. «Kur man dod tadu naudas gabalu ...»</p>
                 <p>«Jā, jā,» Koška bēdīgs nokratīja galvu. «Tā nauda, tā velna nauda! Bet ko mēs lai darām, kam tās nav? Man še dzīvošana vairs nav.»</p>
                 <p>«Nu nav — —,» Pēteris apjuka, «būs citur. Starpiņš taču tāds pats kungs var būt kā es.»</p>
                 <p>«Bet es tev saku, ka te man dzīvošana vairs nav!» Koška cieti noteica. «Ar to cilvēku nekad. Bet tev jau, protams, nav jāzin.»</p>
                 <p>«Nu, ka ne te, tad citur!» Pēteris sapīka. «Vai nu pasaulē vietu trūkums? Ja nav citur, nāc pie manis biedrībā un dzīvo.»</p>
                 <pb/>
                 <p>«Tā velna nauda, jā, jā!» Koška sūkstījās. «Tā ir, kas to pasauli apgriež riņķī.»</p>
                 <p>«Nu, tu taču pats zini manus apstākļus,» Pēteris beidzot iesāka ar labu, it kā lūgdamies. «Cik ilgi es tā vairs varēju turēt?!»</p>
                 <p>«Tu jau neesi vainīgs — — tā velna nauda, es sacīju. Nu, novēlu laimes. Bada garozu jau man atmetīsi, kad būšu pie spala. Latviešu biedrībā neder ķelneri ar līkām kājām ...»</p>
                 <p>«Ech!» Pēteris atmeta ar roku un nobeidza sarunu. Koškas skumīgais skatiens viņam negribēja iziet no prāta ... Nauda un māja nu gan viņam bija, bet totiesu kas cits bija jāzaudē ... Viņa apziņa bija traucēta ... iekšējais cilvēks ar sevi nemierā ...</p>
             </div>
             <div type="chapter">
                 <head>Divdesmit piektā nodaļa</head>
                 <p>Plaisa starp zinātniekiem un saimniecības vīriem kļuva arvien dziļāka un asāka. Kamēr Richards Tomsons bija par priekšnieku, tas vēl abas puses mēģināja samierināt un pret pārspētiem zinātniekiem izturējās diezgan saudzīgi. Bet tiklīdz 1872. gadā par priekšnieku nāca architekts J. Baumanis, tas arī saviem pretiniekiem tad gribēja pierādīt, ka ir «priekšnieks». Kad Veinberģis gribēja tā, viņš gribēja taisni otrādi, un pastāvīgi viņiem iznāca rīvēšanās. Protams, ka balsu vairums runas vīru sapulcēs bija arvien priekšnieka pusē un Veinberģis ne kustēt vairs!</p>
                 <p>Zinātnieki tik lēti nepadevās. Tika sasauktas ārkārtējas pilnas sapulces. «Baltijas Vēstnesis» aģitēja visiem spēkiem, lai gāztu tos vīrus, «kas sagrābuši biedrību savā varā». Bet nodoms neizdevās. Lieta nonāca pat tiktāl, ka Dīriķis uz laiku tika no biedrības izslēgts. Tad vesels bars runas vīru no biedrības izstājās un to, tā sakot, atstāja savam liktenim. Zinātnieki uz biedrību vairs nemaz nenāca, viņu boikotēja ...</p>
                 <p>«Redziet, tādi ir mūsu mācītie tautieši, mūsu zinātnieki!» Šiliņš sūrojās ... «Ja neiet pēc viņu prāta, tad viņi labāk nemaz uz biedrību nenāk, bet iet pie Vāruža un citās vācu viesnīcās ... Tie ir mūsu vienprātības skaldītāji ...»</p>
                 <p>Bet ko tu viņiem padarīsi! Tie rādīja, ka arī ārpus biedrības prot strādāt priekš tautas. Tā, piemēram, Fr. Veinbergs izdeva reiz nedēļā avīzi «Baltische Ztg.», lai iepazīstinātu vācu publiku ar latviešu tautisko kustību un atspēkotu uzbrukumus tai. Štālberģa drukātava ņēmās laikrakstu drukāt un apgādāt. Avīze jau būtu bijusi tīri laba, ja tikai Veinberģis laikā būtu devis tos manuskriptus. Bet, tā kā tā ļoti nekārtīgi iznāca, pa lielākai daļai arvien mēnesi vēlāk, nekā uz galvas rakstīts, tad abonenti, kuru sākumā bija savu pāra tūkstoš, drīzi vien tai grieza muguru.</p>
                 <p>Vēl labāk bez biedrības varēja iztikt «Baltijas Vēstnesis», bez kura tautiskā kustība vairs nemaz nebija domājama. Tas cīnījās ar vāciešiem, ka lai kūp ... izdeva pa brīžiem tādu zobgaļa pielikumu, kurā atdzīvojās agrāko «Pēterburgas Avīžu» gars. Zobgalis vai atkal Brencis un Žvingulis ņēma bizmaņus un tumsoņus kutināt, bet tā, ka neviens nevarēja ķert. Dažā labā vietā gan ar tiem «tumsoņiem» un «bizmaņiem» bija domāti tie paši Latviešu biedrības veči, kurus «Baltijas Vēstnesis» tā mācēja izgrauzt, ka tālāk stāvošie to ne manīt nemanīja.</p>
                 <p>Bet vācu prese un sabiedrība, tāpat luterāņu garīdznieki, tie to lietu neizmeklēja. Viņiem starp «Baltijas Vēstnesi» un «Rīgas Latviešu biedrību» nebija nekādas izšķirības. Cik daudz vien «Baltijas Vēstnesis» grēkoja, tik liels bija Latviešu biedrības grēku mērs! Un, tā kā Zobgaļa pielikums bija reiz ņēmis par</p>
                 <pb/>
                 <p>galvu trīsstūri, visapkārt stariem apveltītu, un līdz ar to devis īsti daudz tabakas tumsoņiem un bizmaņiem, tad pretinieki atrada iemeslu uzbrukt viņam pavisam no citas puses ...</p>
                 <p>Bīlenšteins aizrādīja, ka te nozaimota pareizticīgo svētumu zīme (dieva acs). «Baltijas Vēstnesis» tika nostādīts ne vien par bezdievi, bet arī par pareizticības zaimotāju un pastāvošās kārtības pretinieku. Tā tika rakstīts gan vācu, gan vecajās «Latviešu Avīzēs», bet jau tādā tonī, lai tikai nu administrācija ķer aiz krāga «Baltijas Vēstnesim». Arī Latviešu biedrībai, kas visa ļauna midzenis.</p>
                 <p>«Baltijas Vēstnesis» bija pat spiests uzņemt pats savās slejās šo denunciācijas rakstu un izmisis karoja tam pretim, lai izklīdinātu no sevis aizdomas, kas varēja maksāt dzīvību ir viņam, ir biedrībai, ir visai latviešu tautiskai kustībai. Ar kādu tiesību tad Bīlenšteins kā luterticīgs mācītājs uzstājoties par pareizticības aizstāvi? Tai taču pašai esot savi gani, kuri celtu ierunas, ja tādas būtu vajadzīgas. Ar kādu tiesību tas iestājoties cenzūras lomā, kur taču visu pirms drukāšanas skatot cauri cenzors, kas atļaujams, kas ne. Ja tas ir laidis cauri, tad taču nevienam neesot iemesla par to uzbudināties.</p>
                 <p>Būtu tomēr gājis plāni ir avīzei, ir biedrībai, ja viņiem pie savas nelaimes nebūtu klāt drusciņ laimes. Proti, fon Kube šķīrās no valsts dienesta. Reiz tam bija jāizšķiras, vai grib palikt valsts vai akciju biedrības dienestā. Abus savienot viņam turpmāk vairs nebija atļauts. Lai gan viņš zināja it labi, kādu lielu varu tas kā vācu patriots izlaiž no rokām pret latvietību, ja atsakās no sava augstā administratora amata, tomēr augstā direktora alga un treknās tantjemas svēra vairāk.</p>
                 <p>Viņu dēļ tas jau vairāk reizes bija atraidījis izdevību būt par Vidzemes gubernatoru, jo tik daudz tas saprata pats, ka tad viņam reizā ar to neklātos būt par dzelzceļa direktoru. Bet vai uz priekšu šāda izdevība vairs ronas?</p>
                 <p>Pēc Baltijas autonomijas projekta sabrukšanas viņš gan vispār zaudēja cerību, ka arī turpmāk vāciešiem izdosies noturēt Baltijā savu priviliģēto stāvokli. Vēl gan cerības nebija atmestas galīgi. Vēl Pēterburgā darbojās Rītjūras provinču komisija un par baltiem stāvēja kņazs Bagrations-Muchranskis. Bet no šīs vienas trumpas jau arī viss atkarājās. Krīt viņš un komisija, tad nelīdz vairs nekas. Turpretim, ja balti izdabū cauri kādas priekštiesības, tad jau var atgriezties atpakaļ valsts dienestā. Ar uguni tiks meklēti tādi piedzīvojuši vīri, kas jau reizi stāvējuši administrācijas dienestā. Viņi uzies, ja arī tas kur būtu ielīdis. Viņš taču atlaists atstavkā ar visu mundieru. Lai patriots, lai kā, katrs tomēr pats sev tas tuvākais un dara tā, kā viņam iznāk labāki.</p>
                 <p>Protams, ka baltu patrioti nemaz nevarēja apmierināties par šo faktu un raudāja baltas asaras. Viens ozols atkal kritis, stāvēdams viņiem priekšā aukās un brāzmās! Lieliskas viņam tika sarīkotas ovācijas. Arī fon Bimmelšteins sarīkoja spožu dineju, pie kuras patētiskiem tostiem tika cildināti Julija Gustava fon Kubes nopelni, izsacīts caur puķi rūgtums par visu nomācošo varu un tumšo spēku, kas ceļas tikpat kā no zemes atvariem un nomāc vācu kultūru.</p>
                 <p>Kas tas tumšais spēks, tas visiem it labi zināms. Bet vai viņa pretinieki arī zināja, cik pats tas nevarīgs un cik ļoti tas kāvās pats ar savām sāpēm?</p>
                 <p>Ja Pēterim Krauklītim nebūtu bijis lieku ienākumu no mājām — vienu viņš pārdeva un otru atkal nopirka un, gods dievam, brangi nopelnīja — — no biedrības vien tas jau sen būtu izputējis. Teatri biedrībai spēlēt kā aizliegts, tā paliek! Tikai šad un tad Adolfs pa izrādei dabūja sarīkot uz Latviešu Labdarības biedrības vārda, kur Maris Krauklīt kundze bija priekšniecības locekle. Protams, ka pie tam neko lielu nevarēja gūt, tikai to bada kumosu.</p>
                 <pb/>
                 <p>Biedrības priekšniecība jau nu gan darīja visu, lai savā mājā uzturētu dzīvību. Gada svētkos dziedāja Aizkraukles un Piebalgas kori; 26. februārī sarīkoja tējas vakaru, kurā dziedāja Vircavas koris. Bet tas tikai tai reizei — paiet rīkojums, — viss atkal kluss kā kapā.</p>
                 <p>Paši saimniecības vīri vairs neticēja savai lietai un uz biedrību maz atnāca. Atmeta ar roku: «Ek, ko tur ies un spriedīs, biedrībai jāiznīkst tā kā tā! Uz mājas vairāk nekā 70.000 parādu, kas tos samaksās? Mēs, latvieši, neesam priekš biedrībām, mums katram sava šepte, sava darīšana. Jā, vāciešiem tas ir citādi, tiem ir laika un naudas ... riteršapte maksā lones, ka no biedrībām var dzīvot...»</p>
                 <p>Pēteris jau nu gan, cilvēks, visiem spēkiem pūlējās, lai biedrībā būtu cik necik dzīvība. Zinātnības komisija līdz tam katru nedēļu reizi bija noturējusi jautāšanas vakaru. Tanīs varēja ir mācīties, ir pasmieties, it sevišķi kad uz tiem par izskaidrotājiem bija ieradušies Spunde un Laube. Bieži vien nāca priekšā tādi jautājumi: «Kādēļ vecas meitas mīl sunīšus un kaķīšus?» «Kādēļ sieviešiem gari mati, bet īss padoms?» utt. Kad nu Laube un Spunde to ņēma izskaidrot, tad tev, cilvēkam, bija jāsmejas, vai gribi vai negribi. Visi tad nāca pie pārliecības, ka tādi vakari ir kaut kas ārkārtējs un ka lon tur savu laiku pavadīt. It sevišķi izskaidrotāju aizrādījumi deva bagātīgu vielu un pieturas punktu amizierim, kad jaunkungi vadīja jaunkundzes uz mājām. Visu ceļu bija par to ko triekt un kaitēties. Bet nu, pēc zinātnieku izstāšanās, viss uzreiz klusu kā kapā. Nāk ļaudis uz biedrību apvaicāties: «kad būs atkal jautājumu vakars, kad būs?!» Ko lai viņiem atbild? «Nezinu. Diezin, vai kad vairs būs.»</p>
                 <p>«Ak, skāde!» visi nožēlo. «Tik jauka amizierēšanās bija ...»</p>
                 <p>Bernhardu Dīriķi pierunāt, lai tas nāk atpakaļ biedrībā un strādā, bija velti. «Esmu principa cilvēks un, kur man nav balsu vairuma un uzticības, tur negribu būt.» Tā viņš atbildēja Pēterim. Bet pie «Baltijas Vēstneša» strādāja arī Varaidošu Zanders, kas bija atnācis uz Rīgu. Tā kā Pēteris ar viņu Pēterburgā bija jo tuvu iepazinies, tad griezās pie tā:</p>
                 <p>«Nāc, brālīt, strādā biedrībā, zinātnības komisijā! Kas tā par muļķīgu starpību: mēs zinātnieki, jūs saimniecības vīri, mēs abi nevaram kopā strādāt ... Nu, labi, ja esat gudrāki, tad neturiet savu sveci zem pūra, māciet tautu, lai arī tā top gudrāka. Kur lai viņa to labu smeļas, ja neviens viņai to nerāda? ...»</p>
                 <p>Draugs sērīgi pasmaidīja. «Jā, jā, mīļo Persi, to jau labprāt gribam darīt, lai tikai mums rokas nesaista. Pavisam neizkopta ir latviešu gramatika un mitoloģija ... mums tur ir daudz ko gaismā celt par saviem senču dieviem ... Bet, ja priekšniecība liedz tādas lietas aizkustināt, tādēļ ka vicegubernators var saraukt pieri, kam tur gan var būt patīkami! Kas tā par zinātni, kurai liedz turēties pie zinātnības ieroča?»</p>
                 <p>«Priekšniecība tev neteiks ne vārda, ej un strādā! Un vicegubernators mums tagad jauns ... vecais, kas turēja mums ļaunu prātu, no sava amata šķīries ...»</p>
                 <p>Varaidošu Zanderis padomāja. «Nu, labi, ar Kasparu Biezbārzdi satieku diezgan labi ... domāju, ka ar viņu varēšu kopā strādāt! ... Bet vienu lietu tev vajag man apsolīt... Tu rūpējies par to, lai biedrība vāc līdzekļus un izsniedz stipendijas trūcīgiem latviešu studentiem ... Tad netrūks vīru, kas strādā tautas druvā ...»</p>
                 <p>Pēteris apsolīja. Vēbers iestājās zinātnības komisijā un tika ievēlēts par sekretāru ... Bet pa jautāšanas vakariem tomēr vairs negāja tik jautri kā agrāk. Publika no tiem atradusi, arī vairs tik lielā skaitā neieradās kā agrāk ...</p>
                 <p>Otrs, kurš pret biedrību bija atsalis un pie kura Pēteris tagad griezās, bija Richards Tomsons. Kāpēc viņš biedrībā vairs nerādoties?</p>
                 <pb/>
                 <p>«Ko tur, plēšanās vien tik ir!» Richards atmeta ar roku. «Tu nemaz nezini, cik daudz caur biedrību esmu zaudējis. Ja es nebūtu turējies pie viņas un izdevies par latvieti, man pērn lauksaimniecības izstādē, katrā ziņā, būtu piespriests zelta medalis. Dabūju tikai sudraba. Latvietim labs diezgan! Protams, ka sudraba medalis bija augstākā alga šinī branžā, bet kaut kādi taču vajadzēja iekārtot, lai latvietis nedabūtu grand prix. Un šai rūpniecībai taču pie mums tik liela nozīme ...»</p>
                 <p>Viņa balsī varēja izmanīt aizskartu rūgtumu ... </p>
                 <p>«Kā tad tev ar to veikalu iet?» Pēteris iejautājās.</p>
                 <p>«Ne visai! Superfosfātu ievešana no ārzemēm pēdējos gados trīskārtēji vairojusies un cena kritusi par 20%. Uz to iepriekš nemaz nebiju rēķinājis. Āre še, «Mājas Viesa» redakcija ir paskaidrojusi tuvāku ...»</p>
                 <p>Pēteris paņēma lapu un lasīja: «Tomsonam ceļas zaudējumi, jo saka, ka viņš savu preci visur dārgāki pārdodot, un nelasa viņa paskaidrojumus. Viņš tagad nu arī no fosforita sāk taisīt superfosfatus un pārdod tos uz 30 kap. uz maisa lētāki nekā ārzemnieki, t. i., par 240 mārciņu smagu maisu 4 rbļ. 20 kap., partijās noņemot, 4 rbļ. Tagad katrs var izprovēt: pirkt kaulu miltus par 5 rbļ. 10 kap., ārzemju superfosfātu par 4 rbļ. 50 kap. un to superfosfātu, kuru Tomsons pats taisa, par 4 rbļ. maisā un tad redzēt, kurš ir labāks. Pēc mūsu domām ārzemju superfosfāts nekādi labāks nevar būt ...»</p>
                 <p>««Mājas Viesis» raksta itin prātīgi,» Pēteris, draugam izpatikdams, sacīja. «Mēs tikai visi esam raduši: ka tikai no ārzemēm, no ārzemēm! Tas mums tas labais ...»</p>
                 <p>«Bet tomēr mūsu lielgruntnieki atturas no manu mēslu pirkšanas,» Tomsons rūgti sacīja.</p>
                 <p>«Bet toties atkal tautieši pirks tavus zuperiņus ... Latviešu apzinīgie mazgruntnieki ...»</p>
                 <p>«Apzinīgie mazgruntnieki! Vai neesi lasījis, ka «Baltijas Vēstnesī» kāds J — — manus superfosfatus pagalam nobrāķē? Viņš esot pircis un sējis no Grāmaņa kga maisu superfosfātu, no kura izaudzis 12½ pūru, 2 maisus no van Duk kunga, no tā izaudzis 11 pūru, kurpretim no slavenā Tomsona superfosfāta izaudzis tikai 6½ pūra ... Saki nu, kurš cilvēks vēl lai pērk manu superfosfātu? ...»</p>
                 <p>«Tas taču nevar būt!» Pēteris it kā neticēdams attrauca. «Atminu it labi, ko Jostenes Kauļu saimnieks Alunāns pērn «Baltijas Vēstnesī» rakstīja par taviem skunstmēsliem. Vai tad nu par vienu gadu tie uzreiz tik slikti palika?»</p>
                 <p>«Bet nu redzi, tagad viņš raksta tā ...»</p>
                 <p>Pēterim patiešām par šādu rīcību metās dusmas. «Kas tad šis J — — tāds īsti ir ...»</p>
                 <p>«Cik izzināts, kāds jauns students no Sodus Sesavniekiem ...»</p>
                 <p>«Varbūt, ka viņš no zemkopības tikpat daudz zin kā cūka no svētdienas ...»</p>
                 <p>«To pašu saka arī Georg Māter kungs no Jelgavas,» Tomsons papildināja. «Viņš jauno studentu nosauc par nemākuli un gluži nepiedzīvojušu cilvēku ...»</p>
                 <p>«Tā nu tautiskam laikrakstam nevajadzētu vis rīkoties,» Pēteris skumdēja. «Laucinieki taču liek lielu svaru uz to, ko raksta «Baltijas Vēstnesis» ...»</p>
                 <p>«Ir nepiedodami, ka Dīriķis tādas lietas uzņem,» Tomsons turpināja. «Par manām lugām viņš var rakstīt, ko grib, bet, ja tas nepatiesi uzbrūk maniem skunstes mēsliem, tad viņam gan vajadzētu apdomāt ...»</p>
                 <p>«Kas nav labi, tas nav labi!» Pēteris viņam piebalsoja. «Protams, arī tautietis»</p>
                 <pb/>
                 <p>nedrīkst sliktu preci smērēt. Man vienalga, vai siļķe ir tautiska, ja tikai tā laba. Bet, ja man tautietis tikpat labu preci dod kā cittautietis, tad man jāturas pie tautieša.»</p>
                 <p>Tomsons piesarka. Ar viņa zuperiņiem tomēr nebija tik riktīgi. Lauris, kas tur bija strādājis, zināja stāstīt, ka mēsliem bērtas klāt skaidras smiltis — vai ar paša Tomsona ziņu, to viņš nemācēja sacīt.</p>
                 <p>«Tas arī mans princips,» viņš beidzot sacīja. «Pie šī principa arī turas vācieši. Ja es nebūtu saistījies ar Latviešu biedrību, daudz tālāk būtu ticis.»</p>
                 <p>«Nu, nu,» Pēteris uzstājās, «nevar taču biedrību darīt atbildīgu par «Baltijas Vēstnesi». Raksti pretim, ja nav pareizi, bet tādēļ vēl nav nekāda iemesla atrauties no biedrības ...»</p>
                 <p>Viņi pārlika lietu šā un pārlika to tā, un beidzot arī Tomsons ļāvās pierunāties. «Labi, strādāšu arī turpmāk biedrībā. Bet, ja man notiek pārestība, tad jums, visiem labiem tautiešiem, vajag par to protestēt.»</p>
                 <p>Pēteris arī apsolīja. «Tāds brālis jūs man esat viens, tāds otrs. Bet priekš tautas vajag stāvēt un priekš taisnības arī.»</p>
                 <p>Kad Krišjānis Valdemārs apmeklēja Rīgu tai nolūkā tautiešus samierināt, tad Pēteris apspriedās arī ar viņu un prasīja padomu, kā dzīvību biedrībā pacelt. Valdemārs ieteica, lai biedrība pa ziemas vakariem atdod savas telpas priekš jūrskolas noturēšanas. Šis priekšlikums arī pie runas vīriem atrada piekrišanu. Bet, ja no šī projekta nekas neiznāca, tad caur to, ka ar telpām vien nebija līdzēts. Trūka vajadzīgo pārējo līdzekļu ...</p>
                 <p>Tad vēl tika iekustināts jautājums, vai biedrībā nederētu ierīkot bēru lādi tāpat kā Cerības biedrībā, Pavasarā un Jonatānā, kur ļoti daudz ļaužu pulcējās. No savas puses Pēteris ar dažiem citiem biedriem kopā gribēja ierīkot biedrībā ziņu biroju un vidutājības kantori, lai te daudzmaz rastos dzīvība. Kādēļ viņiem vajadzēja Aizeka Jochumsona? Paši varēja paņemt procentus un kurtažu un arī biedrība ko nopelnīt.</p>
                 <p>Bet nekā. Neko viņu birojs nevarēja izdarīt, ja Aizeks tiem nenāca palīgā. Pašam Pēterim iznāca izdevīgāki savas darīšanas noslēgt caur Aizeku nekā caur pašu biroju.</p>
                 <p>Tātad varēja redzēt, ka viņiem netrūka labas gribas darīt visu, kas vien viņu spēkā, lai biedrību paceltu morāliski un materiāli.</p>
                 <p>Caur Latviešu biedrības vidutājību latvieši ar 167 priekšmetiem piedalījās Maskavā pie 1872. gadā noturētās politechniskās izstādes. Biedrība tur ieguva pašu augstāko godalgu, goda diplomu, citi latviešu izstādītāji 4 zelta medaļus, 1 mazu un 4 lielus sudraba medaļus, 5 bronzas medaļus un visi citi pateicības rakstus. Pats priekšnieks ar dažiem biedriem enkurniekiem ienesa biedrībai laurus kā krietnākie ūdens braucēji Krievijā iršanās cīņā. Par šo gadījumu kronikas raksta sekoši:</p>
                 <p>«Iršanās jeb airošanās notika zem lielfirsta Konstantina Nikolajeviča virspārskata uz Maskavas upes pie Studeņec, pretim Maskavas «jachtklubai». Spēkošanās bija ar visai slaikām jachtklubas laivām. Pirmā spēkošanās notika tā, ka katrā laivā viens airotājs un otrs pie stūra-(res). Architekts Baumanis sēdēja airēs un enkurnieks Tošs pie stūra. Baumanis no lielfirsta Konstantina Nikolajeviča dabūja par goda algu smalku kastīti ar sudraba cigāru un spičku dozi. Otra spēkošanās bija starp diviem airētājiem un stūrmani katrā laivā. Te nu arī airēs sēdēja enkurnieki Štrauchs un Tošs un architekts Baumanis pie stūra. Atkal vinnēja — un par godalgu viens dārgs pulkstenis tiem tika pasniegts, kas tagad stāv</p>
                 <pb/>
                 <p>enkurnieku amata kantorī. — Arī trešo reizi tie būtu vinnējuši, kur četri sēdēja airēs, kad par nelaimi viņiem laiva nebūtu uz sēkļa uzskrējusi.»</p>
                 <p>Caur šo izstādi latvieši nu tika plašā Krievijā un arī citu tautu starpā pazīstami un tie iespēja sev slavu un atzīšanu izpelnīties kā darbīga un izveicīga tauta.</p>
                 <p>Tātad arī saimniecības vīri darīja priekš tautas, ko spēja, un piegrieza vērību praktiskām techniskām padarīšanām un nevis kādiem «dieviņiem» un citām ideālām lietām, kas neko neienesa. Bet arī tas maz ienesa, un biedrībai aptrūka naudas. Nespēja vairs samaksāt hipotēku procentus. Kur tos ņemt?</p>
                 <p>«Mums nauda jāgādā,» Baumanis sacīja. «Vai ļausim savu biedrību pārdot uz ūtrupes?»</p>
                 <p>Tas bija aplinkus aizrādījums, lai kasieris Rambergs, kurš bija turīgs vīrs, vajadzīgo naudu aizdod.</p>
                 <p>«Es jau esmu uz miera to tūkstoti aizdot,» Rambergs atbildēja, «bet lai runas vīri parakstās, ka tie galvo par atdošanu. Es citādi ne ...»</p>
                 <p>«Labi, nu tad sasauksim runas vīru sapulci,» priekšnieks sacīja. «Es domāju, ka tie parakstīs ar mīļu prātu.»</p>
                 <p>Pēc kādām dienām arī šī runas vīru sapulce sanāca. Un tai nu Rambergs ņēma skaidrot. «Redziet, ja biedrība nesamaksā, tad hipotēka liek viņu uz ūtrupi. Vai mēs to pielaidīsim? Tad jau mēs nebūtu nekādi tautieši. Es aizdošu to naudu, bet jums jāgalvo, ka biedrība man to atkal atdod. Un, tā kā mēs visi esam mirstīgi cilvēki, tad to lietu vajag izdarīt rakstiski. Priekšnieks lai noraksta rakstu, un jūs parakstiet savus vārdus. Nu, Mikum, Kreili, ko domājat?!»</p>
                 <p>«Nezinu,» Mikums piesarcis atbildēja, «man jāgalvo priekš znota ... grib pirkt māju.»</p>
                 <p>«Man Mārcis jau atkal uz zemēm nodomājis pirkt muiželi, būs jāpiepalīdz viņam,» Kreilis paskaidroja no savas puses. «Pulka to izdošanu ...»</p>
                 <p>Mārcis šoreiz neteica ne vārda un izlīda klusu pa durvīm. Citi runas vīri ar, vienam tāda vaina, otram tāda, un nozūd viens pēc otra. Kad Pēteris ķer pēc spalvas, lai parakstītos, Fuchsings tam piemin ar kāju un met ar acīm. «Uz tādu nedrošu šefti nav ko ielaisties! ...» Arī Pēteris iziet ar Fuchsingu aprunāties un grib to pārliecināt, bet velti. Tas aizliekas no biedrības pavisam projām. Priekšnieks ar kasieri runā un runā, beidzot apskatās apkārt un redz, ka nav vairs neviena ... Skaties, kādi gudrenieki!Pētera paraksts jau gan bija apakšā, bet tas Ramberģim par maz. «Pag, es varu vēl dabūt divus parakstus,» Krauklīts sacīja. Bija ieradies Lauris, tam viņš izstāsta, kā lieta ir, un tas uz pēdām paraksta. Tāpat arī Koška labprātīgi deva savu parakstu. Tātad Pēteris varēja atnest atpakaļ Ramberģim bez sava vēl divus parakstus ... no labiem tautiešiem ...</p>
                 <p>Ramberģis mazcienīgi norausta kamiešus. «Es jau neesmu tinti dzēris! No tevis viena nevaru prasīt, lai tu man par to sumu galvo, un tie divi paraksti nav plika vērdiņa vērti ... Ko es no šiem zeļļiem paņemšu? To pliku dvēseli? ...»</p>
                 <p>No lietas nekas neiznāca. Pēteris, Lauris un Koška, vieni palikuši, ļāva sirdij vaļu un izkratīja visu, kas uz tās bija sagūlies. «Tādi ir tie mūsu tautieši, tādi viņi ir ... Ar muti jā — bet, kad ar darbiem vajag, tad nav nekā! Pat Šiliņš, lielais patriots, tā viņam mute līdz ausīm! Bet, kad vajag parakstīt savu vārdu, tad izslītē pa durvīm, ka ne čiku, ne grabu ...»</p>
                 <p>«Vai zināt, ko mums?!» Laurim piepeši acis ugunīgi iemirdzējās ... «Mums dibināt pavisam jaunu partiju un tad šos vecos klučus visus izšķūtēt no biedrības. Lai nāk cita priekšniecība un rīkojas ...»</p>
                 <p>Pēteris noraustīja kamiešus. «To ir viegli izsacīt! ... Pielūko, ka viņi tevi papriekšu neizsviež ... Uz tevim viņi sen jau ēdas ...»</p>
                 <p>Pēteris gan, cilvēks, labprāt būtu aizdevis biedrībai vajadzīgo sumu, bet, kamēr bija sācis ar tām mājām krāmēties, tam reti kad bija svabadas naudas. Arī viņa ģimene bija pavairojusies, pieskrējusi jauna meita. Par Magoni domāja saukt. Kristīta vēl nebija ... bet nekādas lielas lietas netaisīs. Grūti laiki, nevar trakot! Un tādēļ arī biedrībai nevarēja svaidīties ar tiem tūkstošiem ...</p>
                 <p>Ramberģis turpretim bija praktisks cilvēks. Ja viņš nevarēja pietikt runas vīriem no tās puses, tas mēģināja atkal otrādi. «Viņi visi man parakstīs,» tas Pēterim sacīja, «un ne vien parakstīs, bet arī uz pēdām samaksās. Vadzi, es tev pateikšu, kas man padomā ...»</p>
                 <p>Viņš Pēteri ieveda sāņus telpās un tam izstāstīja ... Nāca atpakaļ abi smiedamies ... «Tas ir smalki izdomāts,» Pēteris sacīja ... «Es domāju, tam vajag vilkt ...»</p>
                 <p>«Bez šaubām!» Ramberģis apstiprināja. «Tikai priekšlaik neizpaust un turēt vislielākā slepenībā ...»</p>
                 <p>«Pats par sevi saprotams,» Pēteris apstiprināja. «Nevienam nebūs zināt, kas tur būs un kas tur rīkotājs ...»</p>
                 <p>Drīzi vien runas vīri un ievērojamākie biedri dabūja ielūgumu, lai ieronas piektdien biedrībā uz goda mielastu, kas tiek sarīkots par brīvu. Maltīte: cepti kartupeļi ar siļķi, alus un šņabis. Cits viss katram savs. Runas turēt un laimes novēlēt atļauts, un pārrunāta tikšot kāda ļoti svarīga lieta.</p>
                 <p>Tas bija kaut kas oriģināls, kas nebijis un lielā mērā ierosināja ziņkārību. Kas bija šis nezināmais mielasta rīkotājs? Šāda noslēpumainība patiešām kairināja. Vajadzēja taču to joku redzēt ... Uzaicināja un vedināja līdzi arī savus draugus un paziņas ...</p>
                 <p>Kad pienāca noteiktā diena un stunda, biedrībā saradās tik daudz ļaužu, ka ar vienu lielo galdu nepietika, vajadzēja klāt otru. Jo nākuši bija ne vien tie, kas lūgti, bet arī citi, kas vien par šo lietu bija dabūjuši ko dzirdēt. Ieradās Mārcis pats pirmais, ieradās Mikums un Kreilis, un arī Andrejs un Didžis gribēja to joku noskatīties: Jēkabs Dombrovskis, Andrejs Grīnups, Kristaps Bergs, Mārtiņš Balodis, Zanders Martinsons, Zilberfeils un Šiliņš, un vēl citi tā laika ievērojamākie darbinieki. Ieaicinājumu bija dabūjis arī Starpingks, kas tagad bija runas vīrs, viņš bija paņēmis līdzi savu draugu Kurmingku. Starpingks arī tagad bija liels «tautietis». Viņš tev nepaliks atpakaļ, kur var satikties ar tautas vīriem un savu pudeli vīna vai konjaka izsaukt, tas viņam «štrunt» ... Arī laucenieki bija ieradušies vairāki ... Lapas Mārtiņš bija atvedis līdzi Brūmu Kārli no Maz-Mežmuižas pagasta un Bērzmuižas Lielo Zariņu saimnieku, kviešu bīdelmani. Bija vēl ieradušies citi laucenieki, starp tiem Pēterim kāds ļoti redzēts vaigs, bet viņš nevarēja pateikt, kur ar to jau agrāk saticis. Bija atnākuši pat daži zinātnieki; Dīriķis un Veinberģis gan ne, tie neparko nē un biedrību boikotē... Bija ieradies arī Lauris, kas nekur negribēja trūkt, kur kāda apspriešana priekš tautas. Koška, kā zināms, jau bija turpat mājās.</p>
                 <p>Kad nu visi bija uzmetuši drusciņ uz lampas, uzkoduši pa kartupelim un kumosam siļķes, Ramberģis piecēlās un, turēdams kādu vīstolu it kā bērnu uz rokām, uzsāka šādu runu:</p>
                 <pb/>
                 <p>«Kungi! ... Mums, latviešiem, ir piedzimis kāds bērns. Bet mums ir pietrūcis naudas un mēs nespējam viņu nokristīt! Mani kungi! Mīļi jūs lūgšu novēlēt mūsu bērnam ko uz kristībām. Vai gribat viņu redzēt? ... Kristīsim to par «Zelta rūķīti»!»</p>
                 <p>Viņš iztina to no paunām: liela grāmata zeltītām lapām un sarkaniem samta vākiem ... «Kas novēl mūsu biedrībai labu un vēlas, lai tā izkuļas no saviem parādiem, lai te šinī grāmatā ieraksta, ko tas vēlas viņai dāvināt.»</p>
                 <p>Viņa runa tika saņemta ar skaļiem aplausiem. «Bravo, bravo, lai dzīvo Zelta rūķītis!» Visi bija pie labas omas, un visiem tas joks patika ļoti. «Rambergs malacis, tā vajag!» Grāmata nu tika laista apkārt, un «kristībnieki» grieza ciparus un nulles, ka čīkstēja vien! Un uzgriež viens otrs arī tīri labus ciparus un noskaita naudu uz «fleķi» ... Kurš tev gribēs palikt otram pakaļ? Andrejs Grīnups gan piesarcis sacīja: «Piemānīja gan viņš mūs...» «Ko vajag, to vajag,» Jēkabs Dombrovskis noteica, un Starpingks piebilda: «štrunt! viena Katrīna šurp vai turp!»</p>
                 <p>Te jāpiemin, ka rakstīšana netika slēgta tajā dienā, bet turpinājās vēl arvien uz priekšu. Vēl vēlāk dažs labs piegrieza savu ciparu. Vēl tanī pašā gadā «Zelta rūķītis» ienesa biedrībai pāri par 2000 rbļ. un izglāba to no bankrota.</p>
                 <p>Kad kristībnieki bija izdarījuši savu, tie nebūt nedomāja projām iet. Nepalika jau pie kartupeļiem un siļķes vien, un nu tikai izdzīve īsti sākās. Sprāgst pudelēm prapji, ka paukšķ vien, visi jūtas viens otram tuvināti, un valodas iet, ka raisās vien! Vispirms jau, protams, runa velk uz tautas preteniekiem, tumsoņiem un bizmaņiem. Tiek aizņemtas cīņas ar Bīlenšteinu, ka Kronvaldu Atis krietni mācējis atbildēt «Baltijas Vēstnesī». Un, ja par kādiem varoņa darbiem runāja, tad «vēstnesis» un «vēstnesis» visiem mutē, tā ka Šiliņam un citiem kļuva tīri neomulīgi.</p>
                 <p>«Nav jau arī Vēstnesis vien tas labais,» viņš ieminējās, «ir arī vēl citas avīzes ...»</p>
                 <p>«Es arī nemaz tā tam Vēstnesim nepiekrītu,» kāds no lauceniekiem viņam piebalsoja. «Ar saviem rakstiem tas sakūda kalpus pret saimniekiem. «Mājas Viesis» un «Latviešu Avīzes» to nekad nedara. Bet ko še «Baltijas Vēstnesis»?» Viņš izvilka numuru no kabatas un sāka lasīt: «Zemnieki saka: ja kungi paaugstina renti un laiki ir slikti, mēs esam spiesti pazemināt kalpu lones. Tie sanāk kopā pagasta mājās un spriež par lones pazemināšanu. Bet kādēļ tad arī kalpiem nav atļauts sapulcēties un pārspriest par savu algu paaugstināšanu? Strādnieks tā mūžam vergo, kamēr tam nav atļauts savu darba spēku pēc savas labākās saprašanas lietot.»</p>
                 <p>Ak, kā tas Šiliņam bija runāts iz sirds, t. i., ne par velti uz Vēstnesi tā skumdēja. «Dīriķis ir tikai jaucējs un tautas vienprātības ārdītājs!» viņš pilnu krūti iesaucās. «Gribēja arī aizvadīt mūsu biedrību kapā, bet neizdevās. Esmu to teicis un teikšu vēl, zinātnieki mūs agri vai vēl pārdos vācietim. Āre, Veinberģis jau tagad izdod vācu avīzi!»</p>
                 <p>«Koo?! Veinberģis tā?!» tie, kas par lietu vēl nezināja, brīnodamies iesaucās.</p>
                 <p>«Nav tā, Šiliņ!» Štālberģis uzstājās. «Avīze tiek pie manis driķēta, un es zinu, kā lieta ir. «Baltische Zeitung» raksta pret vāciešiem, mums, latviešiem, par labu. Tā būtu viena laba avīze,» tas nobeidza, sāņus izspļaudams, «ja tikai tas Veinberģis dotu laikā tos manuskriptus.»</p>
                 <p>«Bet kādēļ tad viņš neraksta latviešu laikrakstos?» daži neticīgi ieminējās.</p>
                 <p>«Kādēļ?» Štālberģis atņēmās. «Kungi latviešu avīzes nelasa, tie spriež tikai</p>
                 <pb/>
                 <p>pēc tā, kas vācu avīzēs. Kā lai viņi zin, kā lieta patiesībā? Kungi nemaz tik ļauni nav ... viņi nezin, kam taisnība ...»</p>
                 <p>Visi klausījās, bet Koška neticīgi iesaucās: «Ej, ko nu stāsti!» Un Lauris skeptiski nosmējās: «Hahahaha! ...»</p>
                 <p>Iestājās brīdi klusums.</p>
                 <p>«Lai nu kā!» viens no lauceniekiem to pārtrauca ... «Kā ikurāt «Baltijas Vēstnesis» var sacīt, ka mēs, bīdelmaņi, Dobeles apgabalā lietojam pārāk lielus miltu maisus ... Tos cilājot, puiši dabūjot bruku... Tad jau ikurāt viņš uzstājas pret riktīgu puiša darbu. Ja man puisim jādod gadā savu 80 līdz 90 rubļu un vēl mazās drānas, tad es gan varu prasīt, lai viņš arī maisu nes ...»</p>
                 <p>«Un kā tad viņš var sacīt, ka kalpiem jāvergo,» pirmais laucenieks atkal atņēmās ... «Mēs, saimnieki, nositot kalpiem lones?! Mēs to nemaz neprotam. Mēs solām viens par otru vairāk ... Ja es savam puisim solu uz nākošu gadu 80 rubļus, mans pušenieks tam sola 85, lai iet pie viņa. Bet kalps, tas neies vis par otru lētāki. Puiši pa diviem trim sasēžas kopā uz grants vai žagaru vezma, nospriež, kādu loni prasīt, un nenolaiž, lai tu arī viņam zobu lauztu laukā ...»</p>
                 <p>Te jāpiezīmē, ka «Baltijas Vēstnesis», tā rakstīdams, nemaz tā nedomāja. Dabūjis zināt, ka raksts tā tiek uzņemts, viņš vairs ne akls tā nerakstīja.</p>
                 <p>«Jā, jā, jūs, saimnieki, redzat tikai to, kas jums par labu,» Koška iesaucās. «Jūs skaitāt tikai tos rubļus, ko viņiem dodat, bet neredzat vis to, ka viņam cauru gadu priekš jums jāvergo ... Tautieši mēs gan visi, bet jūs, saimnieki, savus kalpus izspīlējat tikpat kā ādu! ...»</p>
                 <p>«Priekš mums jāvergo?! Tā alga, ko mēs maksājam? ... Nē, nē, mūsu dienās labāk par kalpu nekā par saimnieku ...»</p>
                 <p>Laurim acis ugunīgi iemirdzējās, viņš metās pulkā. «Nu, ja tev, tautas brāl, slikti par saimnieku, atdodiet mājas kalpam, viņš tev sacīs paldievs! ... Kalps nevar vis darīt, ko viņš grib, tam jādara, ko saimnieks liek ... Jāceļas, kad viņš liek, jāiet visu cauru dienu... Viņam jāvergo visu cauru gadu, viņam nav nekā ...»</p>
                 <p>«Par ko tad viņš to loni ņem? Tā tas jau nu tai pasaulē ir ...»</p>
                 <p>«Pasaulē ir?!» Lauris saslējās. «Par ko mums, latviešiem, ir tā biedrība? ... Lai visi būtu tautieši, lai katram būtu kas, lai visiem būtu vienāda teikšana un darīšana ... Lai neviens nebūtu vairāk kā otrs. Tāpēc mums tās biedrības vajag, un tāpēc mēs viņu glābjam un stutējam ...»</p>
                 <p>«Visiem lai būtu vienāda teikšana un darīšana?!» Kreilis aizskārts iesaucās. «Tā jau atkal viena dumja valoda, ko tu, Lauri, runā! Ja katram plikadīdam būs tāda pati teikšana un sacīšana kā man, par ko tad man jādod tik daudz ...»</p>
                 <p>«Vienlīdz daudz, Kreili, vienlīdz daudz,» Lauris piesarcis pretojās, «mēs visi esam tautieši ...»</p>
                 <p>Arī Starpingks gāja Kreilim par palīgu. «Labi, labi, visi vieni tautieši. Cik tu ierakstīji «Zelta grāmatā»? Štrunt, piecdesmit kapeikas! Koška tikai dividesmit piecas. Bet es dividesmit piecus rubļus. Āre, nu!»</p>
                 <p>Nekas Lauri tik dziļi neievainoja, kā ja pārmeta viņa nabadzību. Sasarcis viņš skatījās visapkārt, vai kāds nenāks viņam palīgā un neatvainos viņu, ka tas tik maz devis. Bet nesagaidīja viņš to. «Katrs dod, cik viņš spēj,» tas beidzot sāpīgi sacīja. «Arī tu, Kreili, biji reiz tikai kučieris.»</p>
                 <p>«Īsts lamavajs!» Koška, kuram krūtīs vārījās, gāza vaļā. «Vai tu pats to naudu sapelnīji? Ļaudis tev viņu sapelnīja ...»</p>
                 <p>«Kas tev par daļu?!» Mikums savam vecam draugam un biedram gāja</p>
                 <pb/>
                 <p>palīgā. «Kādēļ tad ļaudis priekš tevis nestrādā un tev nepelna? Ja cilvēkam kaut kas ir, tad viņš nav ķēzījams un nicināms. ..»</p>
                 <p>«Zinātnieku gudrības, politika!» Šiliņš iesaucās. «Es tikai saku: ātrāk miers še nebūs, kamēr visus tos nemiera garus izskalos laukā no biedrības.»</p>
                 <p>Koška jau ar pilnu krūti pretim, bet Pēteris viņu apsauca. «Paliec nu mierā, Koška!» tas, pieri saraucis, sacīja. «Ko tu tik daudz jaucies un rocies?! Saprotams, ka tas, kas biedrībai naudu dod, var arī kādu vārdu teikt. Kam nav, tam nav arī nekāda sacīšana ...»</p>
                 <p>Ar to lieta bija izbeigta. Mielastotāji novērsās uz citām lietām. Koška ar Lauri aizskarti aizlavījās projām un nosēdās otrā istabas stūrī. Viņi nevar piegriezt tik lielu ciparu kā citi, viņi nav nekādi labi tautieši ...</p>
                 <p>Viņu iztrūkums te arī nedarīja nekādu robu. Iesilusē sabiedrība runāja un trieca savas valodas, un pēdējie, kas vēl nebija zīmējuši, ierakstīja grāmatā savus vārdus.</p>
                 <p>Pienāca arī svešā laucenieka rinda, kas visu vakaru tikai klausījās un ļoti maz runāja. Pēterim viņš ļoti interesēja, un tādēļ viņš uzmanīja, kā viņš savu vārdu rakstīs. Svešais ierakstīja «Vītols».</p>
                 <p>«Atvainojiet, kungs!» Pēteris viņu beidzot uzrunāja. «Es arī pazinu kādu Vītolu, bet jūs tas neesat ...»</p>
                 <p>«Kas var zināt,» svešais pasmaidīja. «Vai mēs nevarētu parunāties zem četrām acīm?»</p>
                 <p>Pēteris pētoši viņu uzlūkoja. «Ja jums patīkami, tad iesim uz manu istabu...»</p>
                 <p>Svešais viņam tur sekoja. Kad viņi bija vieni, tas noņēma savu lieko bārzdu un matus, kuri bija tik dabīgi, ka Pēteris ne mūžam nebūtu varējis sacīt, ka tie pielikti. «Vai mani nu pazīsti?»</p>
                 <p>«Kārli, tu?! Tas pats Kaugaru pagasta vecākais Vītols?»</p>
                 <p>«Tas pats!» Lai gan tas bija nodzinis savu īsto bārzdu, Pēteris viņu bez bārzdas labāk pazina nekā ar svešo bārzdu. Viņi apkampās un skūpstījās. «Bet kādēļ tad tu maskojies?»</p>
                 <p>«St! Neviens to nedrīkst zināt! Man jābēg ...»</p>
                 <p>Pēteris satrūkās. «Nu, nu! Tu taču nevienu nebūsi nositis?!»</p>
                 <p>«Tas nē, bet mani grib likt cietumā! Tiklīdz tie dabū mani rokā, tie sper mani iekšā. Kamēr nebiju mājā, tie revidējuši pagasta kasi un atraduši ap 2000 rubļu lielu iztrūkumu. Bet tas nav taisnība! Pagasts man vismaz kādu 1500 rubļu parādā. Tikai rēķini nav savesti kārtībā.»</p>
                 <p>«Bet kādēļ tu nestājies pretim?»</p>
                 <p>«Kā lai es to pierādu, kamēr lieta tiek izmeklēta? Zemes tiesa jau taisījusi aizmugurisku spriedumu ... esmu pārsūdzējis uz senātu. Došos tagad uz Pēterburgu un raudzīšu dabūt no senāta neaizskaramības zīmi, kamēr mana lieta top izmeklēta. Bet, kamēr man tādas zīmes nav kabatā, man jāsargās, lai viņi nedabū mani rokā.»</p>
                 <p>«Es tevi saprotu,» Pēteris, viņu sāpīgi uzlūkodams, sacīja. «Tas ir par to adresi... Redzi, kā viņi mūs ēd! Mūsu biedrība jau sen būtu noēsta, ja par laimi Kube nebūtu aizgājis no amata »</p>
                 <p>Vītols kādu brīdi iegrima domās un noskumis nokāra galvu. «Daudz, ļoti daudz es tās lietas dēļ esmu zaudējis. Savus labos ienākumus ... stāvokli. To visu es paciestu ja, ja » viņš meklēja vārdus un apklusa. «Savu līgavu es zaudēju — —» viņš pēc brīža ieminējās. «Es taču viņai vairs nevaru sagādāt stāvokli — — atteicu viņai. Tagad viņa aiziet pie cita —»</p>
                 <p>Pēterim tas nebūt nepatika. «Bet kāpēc tad tūdaļ tik mazticīgi!» viņš gribēja</p>
                 <pb/>
                 <p>jau sacīt. Bet neizteica, jo redzēja drauga acī spožu asaru. Viņš prata cienīt viņa sāpes, un tā uz brīdi iestājās dziļš klusums.</p>
                 <p>«Ek!» Vītols pēc kāda brīža, savu sirdi pārkodis, atmeta ar roku. «Lietas jāņem tā, kā viņas ir. Tātad zini, draugs, neviens nedrīkst manīt, kas es esmu. Ja mani kāds uzdod policijai, uz vietas varu tikt apcietināts. Vislabāk, ja tepat pie tevis varētu dabūt naktsmājas ... rīt agri došos ceļā ...»</p>
                 <p>«Labi, varī dabūt! Bet, lai lieta neuzkristu, iesim atpakaļ pie citiem. Es par tevi vairs nemaz nelikšos zinot.»</p>
                 <p>Viņi izgāja atkal ārā biedrības bufetē pie citiem un trieca pavisam par citām lietām. Jautri vajag dzīvot, tas ir viss! Pēteris piesita ir vienam, ir otram, uzmeklēja arī Lauri. To tomēr viņam šovakar neizdevās samierināt ... sirdī ķerts, tas aizgāja.</p>
                 <p>Caur Valdemāra vidutājību B. Dīriķis iestājās atkal atpakaļ biedrībā un ieņēma atkal savu runas vīra vietu. Tad vēl Rīgā nometās divi jauni advokāti, J. Zaķīts un Krišjānis Kalniņš. Tā kā viņi nekādos strīdos nebija iejaukti, saimniecības vīri tos uzņēma abām rokām, ievēlēja tos par runas vīriem un Krišjāni Kalniņu bez tam par priekšnieka vietnieku. Blakus minot, šinī gadā biedrībā jo lielā mērā bija stiprinājies «Mājas Viesa» iespaids. Ansis Leitāns bija biedrības sekretārs, Laubes Indriķis runas vīrs, un pats Ernsts Plates, kas bija revidents, bezmaz tika ievēlēts par runas vīru. Tikai ar mazu balsu starpību tas palika atpakaļ kandidātos ...</p>
                 <p>Ir tātad saprotams, ka «Mājas Viesis» ziņas par biedrību dabūja no pirmā avota. Ansis Leitāns visus lēmumus nodrukāja tikai savā avīzē, tā kā «Baltijas Vēstnesis», kuram pārmeta, ka viņš pret biedrību nelabvēlīgs, sūrojās, ka viņš labprāt ko vairāk rakstītu par biedrības darbību, bet viņam netiekot sniegtas ziņas. Turpretim revidenti Ernsts Plates un I. Laube atrada, ka biedrībā viss «riktīgi». Sīkumus viņi negribot aiztikt, lai biedrība «reiz varētu pie miera nākt» ... Pie tam varēja redzēt, ka saimniecības vīru partija cīnoties bija nogurusi un no visas sirds vēlējās samierināšanos.</p>
                 <p>Abi jaunie advokāti bija rosīgi darbinieki biedrībā. Tikai Zaķītim nebija tā piekrišana, kas Kalniņam. Gan arī viņš gudrs, «študierēts» cilvēks, bet lika to pārāk manīt un katrā lietā gribēja paturēt taisnību. Pie tam viņš jautājumā nemaz pietiekoši nebija iedziļinājies, un dažu labu reizi jau nemācīts cilvēks varēja izprast, ka viņam nav taisnība, jo viņš svaidījās vienreiz tā un otrreiz tā un mīlēja tiepties, pie kam nevienu nepārliecināja.</p>
                 <p>Krišjānis Kalniņš tā ne. Iekāms tas par kādu lietu vārdu teica, tas mīlēja pirms pārdomāt un ar to tuvāk iepazīties. Bet, ja viņš vārdu teica, tad tikpat kā ar cirvi nocirta un ne par matu vairs no saviem uzskatiem neatkāpās. Pie tam viņš bija labs runātājs un, ja par kādu jautājumu bija domu starpība, tad ātrāk mierā nedevās, kamēr vai nu savus pretiniekus bija pārliecinājis, vai arī lietu tik pamatīgi iztirzājis un izšķīris, ka katram tikpat skaidri kā uz delnas bija saredzams, kam tas nepiekrīt un ko tas aizstāv. Tādēļ tad arī balsu vairums arvien bija viņa pusē. Jo viņš ne vien bija dūšīgs runātājs, bet arī darītājs. Neraugot, ka tam pašam ar savu praksi bija darba pilnas rokas, viņš katru uzdevumu, ko bija dabūjis no biedrības, apzinīgi izpildīja. Uz sēdēm ieradās uz mata noteiktā</p>
                 <pb/>
                 <p>laikā tikpat kā uzvilkts pulkstenis. Biedrības veči ar labpatiku sacīja: «Tas ir cilvēks, tāda mums sen vajadzēja.»</p>
                 <p>Viņa popularītāte auga ar katru dienu. Prasi, kādā lietā tu gribi, visur viņš tev zin atrast padomu un ne vien to, viņš palīdz arī strādāt un, ja reiz kas nolemts, tad neatlaidīgi ved to cauri. Ir viegli saprotams, ka tad katrs viņu gribēja. Saimniecības vīri viņu skaitīja pie savas partijas, bet zinātnieki sacīja: «tas ir mūs' cilvēks.» Protams gan, ka savus uzskatus viņš neslēpa. «Izglītotu cilvēku, izglītotu mums biedrībā vajag,» viņš sacīja katram. «Ja mums nebūs izglītotu, kas spēj ko darīt, mēs it nekur netiksim ...»</p>
                 <p>Protams, ka arī nu Pēteris visās lietās izklausīja viņa padomu. Saimniecības vīrus bija grūti piedabūt pie kāda pozitiva, soļa biedrības labā, pirms Kalniņam vajadzēja viņus iesildīt. Kā uzdabūt saimnieciskā ziņā uz ceļa biedrību, kura vēl arvien mocījās ar pastāvīgu naudas trūkumu? Kā pacelt viņas morālisko cienību, jo zvirbuļi sāka jau čivināt no visiem jumtiem: «biedrība guļ ... viņa nekā nedara»?...</p>
                 <p>Viņi nāca pie slēdziena, ka tautai vajag sniegt kaut ko jaunu. Ļoti laba lieta bija dziedāšana. Ja vien kāds lauku koris pa gada svētkiem vai citādi iebrauca Rīgu dimdināt, arvien tas pie rīdziniekiem atrada lielu piekrišanu. Kā būtu, ja tos uzaicinātu iebraukt Rīgā vairākus vai visus? Bija notikuši tādi kopēji dziesmu svētki Dobelē, Dikļos, Bauņos un citur un visur it labi izdevušies. Bet Rīgā tos varēja sarīkot vēl lielākus un kuplākus, tādēļ ka še dziedātāju koriem bija iespējams sabraukt kopā no it visām Latvijas malām. Te varēja, ar vārdu sakot, sarīkot vispārējus dziedāšanas svētkus. Tas būtu kaut kas liels un nedzirdēts un katrā ziņā biedrībai dotu labus ienākumus.</p>
                 <p>Viņi aprunājās par šo lietu ar dažiem pazīstamiem koru diriģentiem. Tie šādai idejai pilnīgi piekrita. Lieta ierosināta virzījās tālāk, un 9. februārī runas vīri uz ātru roku nosprieda sarīkot Rīgā vēl tanī pašā gadā (1873.) vispārējus dziedāšanas svētkus, un proti, ap Jāņiem. Izvēlēja arī sevišķu svētku komiteju ar Richardu Tomsonu priekšgalā; starp viņas locekļiem bija arī Bernhards Dīriķis. Tika pieaicināti lauku koru diriģenti un citi mūzikas pratēji, uzaicināti kori pieteikties, izraudzītas dziesmas un piesūtītas notis viņiem priekš iemācīšanās.</p>
                 <p>Tas bija pagūts uz ātru roku un lieliski pacēla gara stāvokli visā biedrībā. It kā būtu radies jauns, mošs, radošs gars. Viss tas tika pieskaitīts jaunajam priekšnieka vietniekam, un viņa popularitate auga. Un, kad vēl bija izpaudies, ka gada svētkos, 19. februārī, viņš turēšot runu, tad liels pulks apmeklētāju ieradās taisni tādēļ vien, lai viņu dzirdētu.</p>
                 <p>Arī Lauris un Koška bija sagrabinājuši savas kapeikas un samaksājuši dārgo galda karti, lai tikai varētu tur klāt būt. Viņi, tāpat kā visi citi, drudžaini gaidīja, kad Krišjānis Kalniņš kāps katedrī. Ko tur Baumanis priekšlaicīgi teica, tas viņiem nebija no svara, pa to laiku nekavē ar ēšanu un dzeršanu. Bet, tiklīdz ko saka: runās biedrības priekšnieka vietnieks Kalniņš, visi apklusa kā pelītes.</p>
                 <p>«Šodien,» viņš, dedzīgi vanaga acīm uzlūkodams publiku, uzsāk pilnā krūšu balsī — «ir svarīga diena, jo 19. februārī ir ieņēmis troni Aleksandrs II, kas par to rūpējies, lai visi viņa pavalstnieki varētu pie labklāšanas nākt. Priekš kam gan nesvabads vergs pūlējas un rūpējas? Priekš tam, lai viņa kungs — un daudzkārt varmāka — no viņa sviedriem varētu šķērst un plītēt! Tas dzineklis, kas katru no mums mudina nepiekuzdami un neapnikuši strādāt, ir tā vēlēšanās priekš sevis ko pagūt, tā pārliecināšanās priekš sevis ko iegūt, tā pārliecība, ka tas</p>
                 <pb/>
                 <p>ir mūsu, ka mūsu paguvumu neviens nedrīkst savvaļīgi un varmācīgi mums atraut »</p>
                 <p>Skaļi aplausi vietvietām pārtrauca runātāju ... spulgas, mirdzošas acis, bravo saucieni ... aiz ovācijām viņam bieži vien bija jāapstājas. Bet tik droši un nesaudzīgi pirms viņa arī vēl neviens šinīs telpās nebija runājis. «Tas ir tas vīrs, kas mūs, latviešus, vedīs pie gaismas un attīstības!» Lauris ugunīgām acīm iesaucās... «Nākošais Latviešu biedrības priekšnieks ...»</p>
                 <p>Viņa vārdus maz ievēroja, tādēļ ka visus pievilka un ar savu runas spēku apbūra pats Kalniņš. Kad runātājs bija labi sadevis tumsoņiem un varmākām, tā sakot, skaidriem, saprotamiem vārdiem to izteicis, kas katram gulēja uz sirds, viņš pārgāja uz biedrības iekšējām darīšanām, lai, turēdamies solidāri ar saviem kolēģiem, pārējiem valdes locekļiem, labi sadotu opozicijai.</p>
                 <p>«Pērngad mūsu biedrībā plosījās briesmīga auka,» viņš turpināja. «Bargā vētra draudēja biedrību ar visu namu sagrāzt. Bailīgi no tuvienes un tālienes tautieši uz Rīgas Latviešu biedrību raudzījās. Daudzi noskumuši izsauca: «Biedrība vairs ilgi nepastāvēs! Viņa ies bojā, un mēs visi paliksim kaunā.» Mūsu ienaidnieki jau izrēķināja to dienu un stundu, kad mūsu biedrība sagrūs, kad mūsu namu pārdos un mēs atkal izklīdīsim. — Un taču mūsu biedrība vēl pastāv — — No tam redzams, ka mūsu biedrība dibināta uz stipra pamata, uz nekustama klints akmeņa — — Pēc pārdzīvotām ķildām esam nākuši pie pašatzīšanās. Mēs esam noģiduši, atzinuši un sapratuši, ka, tikai saderīgi strādājot, biedrība zels, augs un kuplos ...»</p>
                 <p>Viņa runai sekoja aplausu vētra. «Tam tikai ir izteikšana un valoda,» dzirdēja visapkārt runājām. «Tomsons ir labs runātājs, bet viņam nenāk ne tuvumā. Veinbergs ir gudrs un tam apķeršana, bet šis viņu nostāda pavisam ēnā.» Un saimniecības vīri sacīja: «Ko nu teiks zinātnieki, mūsu biedrības boikotētāji ...»</p>
                 <p>P. Šiliņš, kas pēdējā laikā skaitījās par to labāko runātāju biedrībā, par šādiem sava sāncenša panākumiem tīri uztraucās. Tas gribēja parādīt savu, ka ikurāt tas arī prot runāt. Viņš ņēma vārdu un, it kā Kalniņa runu papildinādams, skaļā balsī aizrādīja uz tiem vārdiem, kas teikti pie biedrības nama pamata akmeņa likšanas:</p>
                 <p>«Niecīgs, kāds tu, akmen, pēc savas būšanas esi, uz tevi tiek gruntētas lielas un dārgas cerības. Audz liels un stiprs, lai tie, kas tavā pavēnī mitīs, varētu viņā atrast drošu un jauku, mierīgu un mīlīgu patvērumu ...»</p>
                 <p>Šiliņš ņēmās tīri vai tā, ka tam sviedri lija, tomēr nekādu ievērību nesasniedza. Visi viņu tīri smiedamies uzlūkoja. «Ko nu, Šiliņ, mocies,» Kreilis viņam sacīja, «tev jau tā neiet. Ne tev tā valoda, ne izteikšana, kas viņam.» Un Laurim acis ugunīgi iemirdzējās. «Ko tu mums saki, tas sen jau zināms ... esam to jau aizmirsuši. Bet, ko viņš saka, tas ir kas jauns. Mēs negribam strādāt, lai kungs un varmāka varētu šķiest un plītēt ... mēs negribam vergi būt ... Lūk, tā ir brīvestība! Tas ir īsts tautas vīrs, kas māk pateikt tā. Bet ko tu te muldi!»</p>
                 <p>Šiliņš balti vien noskatījās, un, ja tas pats nebūtu tik daudz ieinteresēts, tas būtu uz pēdām pasacījis: «tādu dumpenieku un plikadīdu no biedrības laukā!» Bet ko tagad viņam teiksi? Viņš jau runā tikai to pakaļ, ko Kalniņš saka, un tam visi sauc «Ozianna!». Tādēļ viņš labāk norija savas dusmas un likās, ka to nemaz nebūtu dzirdējis, bet Lauri savā sirdī ienīda daudz vairāk nekā līdz šim.</p>
                 <p>Viņš piedalījās pie sarunām, kurām Kalniņa runa bija devusi bagātīgu vielu. Gavilējoši saimniecības vīri uzlūkoja zinātniekus, kuri tagad satriekti un var tikai klusu ciest. «Ko nu «Baltijas Vēstnesis» rakstīs?!» Šiliņš savā partijas uzvaras priekā iesaucās. «Līdz šim viņš par mūsu biedrību tikai ķengājies. Kā viņš</p>
                 <pb/>
                 <p>nobrāķē mūsu tejateri! Skat, tepat šinī numurā, ko viņš raksta: teatris neejot tāpēc, ka arvien esot jāiesāk ar jauniem spēkiem, jo vecie met ar skunsti, tādēļ ka brūtgāns radies, Daugavā ledus nedrošs, galva sāp, vaļas trūkst utt. Kur palikušas Hofman, Klein un Magon jaunkundzes? Kur Michelson, Obdov un Litchen kungi? Alunāns pats, kad saņemas, spēlē diezgan labi. Ko domā: diezgan labi! Kā «Baltijas Vēstnesis» tā varēja atzīties ...»</p>
                 <p>Protams, ka Adolfam netrūka arī savu skauģu un pretinieku, bet lielais vairums stāvēja viņa pusē. Katru kritiku par viņu, lai viņa šāda vai tāda, ja tā nebija labvēlīga, to uzskatīja taisni par ļaunprātību. Jo uzskati bija tādi, ka par Adolfu teatri labāk vairs nemaz nevarēja izspēlēt! Tev jau tā jāsmejas, ka vai bez zarnu paliec, kur nu vēl vairāk.</p>
                 <p>Visdziļāk Kalniņa runa bij ķērusi sirdi un atstājusi tur atbalsi — Laurim. Te izteicās kaut kas, kas jau agrāk viņam tumši bija garā tēlojies, bet bija sarežģīts un neskaidrs, un par ko tas jau daudz bija galvu lauzījis. Vai tautas mīlestība varēja visas kaites dziedināt? Vai tautība dos to laimīgo nākotni un labklājību visiem, kas nosapņota? Vai tautība iznīdēs galīgi verdzību un dos pilnu brīvību un tautieši būs visi vienādi kā brāļi? Šinīs drošos vārdos, kas te tika teikts, par to vairs nebija jāšaubās. Tikai neviens viņu nesaprata tā, kā viņš to domāja, ne Mikums, ne Kreilis, ne Mārcis, un droši vien pats Kalniņš arī laikam to tā nebija sapratis. Tikai Koška daudzmaz nojauta, kas viņa draugam tēlojās priekšā.</p>
                 <p>«Jā, jā, Lauri, mums vēl arvien jāvergo,» viņš sacīja. «Vienalga, vai vācu kungam vai latviešu saimniekam, vai vīnūžniekam! Vergošanu vajag galīgi atcelt, tad tautai būs ziedu laiki.»</p>
                 <p>Svētki pagāja. Ir pats par sevi saprotams, ka Laura vispatiesākā sirds vēlēšanās bija izrunāties ar Kalniņu par ierosināto jautājumu tuvāk. Bet viņam bija ļoti grūti pie tā pietikt. Līdz ar popularitati tautas lietā jaunais jurists bija ieguva arī it drīzā laikā tik plašu praksi, ka ej pie viņa, kad gribi, klienti rindām sēž priekšā. Kad tad nu bija nogaidījis lielo laiku un tika pēc rindas pie viņa klāt un Kalniņš dabūja zināt, ka nav nācis tiesu lietās, bet tāpat par tautību izrunāties, tas atsacīja: «Atnāciet, draugs, biedrībā, man tagad nav laika.»</p>
                 <p>Bet biedrībā, ja ar viņu gribēja runāt, tur atkal tam nebija laika. Centīgais Kalniņš vienmēr bija apkrauts ar darbiem, ieradās, kā jau sacīts, taisni noteiktā laikā kā uzvilkts pulkstenis un, izdarījis savus pienākumus, devās atkal projām. Viņam neatlika neviena lieka brītiņa, un tā Lauris viņam nekad netika klāt. Kaut jele jaunais tautas vīrs būtu zinājis, cik ļoti tas viņu cienīja un cik dziļi tas viņam bija runājis iz sirds.</p>
                 <p>Nu, ja lieta citādi negāja, viņš izdomāja, rau, ko: Kalniņa birojā runas stundās stājās rindā, it kā viņam būtu kāda tiesu darīšana, un, ticis priekšā, nolika rubli uz galda, bez kura Kalniņš nemaz neuzsāka runu. «Atvainojiet, kungs, man vajag ar jums runāt un izteikt, kas man uz sirds. Jūsu laiks ir dārgs, es esmu nabaga vīrs, vairāk kā to rubli nespēju maksāt. Par to taču varēsiet ziedot man kādu cetorkšņa stundiņu — un vairāk es negribu.»</p>
                 <p>«Labprāt, draugs,» Kalniņš laipni atbildēja. «Kas jums ir par lietu?»</p>
                 <p>«Tautas lieta!» Lauris attrauca. «Man ar jums par to jārunā.»</p>
                 <p>Kalniņš sarauca pieri un stūma viņam viņa rubli atpakaļ. «Nu, tad nāciet biedrībā.»</p>
                 <p>«Nē, nē!» Lauris viņu pārtrauca un stūma viņa naudu atkal atpakaļ. «Jūsu laiku gribu atlīdzināt. Vai tad tautas lieta mazāk svarīga kā kāda tiesu lieta?»</p>
                 <p>«Nu, jā,» Kalniņš drusku piesarka, «savā ziņā gan ne. Bet savu naudu ņemiet atpakaļ.»</p>
                 <pb/>
                 <p>«Bet es taču aizkavēju tāpat jūsu laiku ... jums pilna istaba ļaužu. Vai, kungs, kā es no jums to varu prasīt?!»</p>
                 <p>«Ņemiet atpakaļ savu naudu!» Kalniņš kategoriski noteica. «Par tādām lietām honorāru neņemu. Gribu jūs tāpat uzklausīt. Ko jūs man gribat sacīt?»</p>
                 <p>Viņš cieši uzlūkoja Lauri, kurš gandrīz it kā pieķerts piesarka, bet tad saņēmās, un viņa acis ugunīgi iemirdzējās ... «Jūsu runa pie goda mielasta, tā man gāja pie sirds! Vergs strādā priekš sava kunga — — es zinu, priekš nolādētā vācieša, kas izšķiež mūsu sviedrus. Septiņi simts gadus viņš tos rijis un plītējis, un mūsu senči pie vergu darbiem grauzuši bada garozu. Sakiet, vai latviešu tautai pienāks reiz labāka nākotne? Vai tā pieredzēs ziedu laikus?»</p>
                 <p>«Es domāju gan!» Kalniņš noteikti atbildēja. «Jo tagad mums tā brīvestība dota, un mēs strādājam paši priekš sevis.</p>
                 <p>Laurim acis uzliesmoja. «Jūs to tik noteikti un pārliecināti sakāt, jūs būsiet tas vīrs, kas vedīs mūs uz labāku nākotni! Man tomēr vēl tā lieta neskaidra, kungs! Vai mana nasta pie tautieša Dombrovska ir vieglāka nekā pie vācieša Hammera? Man liekas, tas ir viss viens! Daudz kas man tumšs un neizprotams.»</p>
                 <p>Kalniņš viņu neizprazdams jautājoši uzlūkoja.</p>
                 <p>«Es jau par to galvu nelauzu, es iztieku!» Lauris trauca tālāk. «Man daudz nevajaga ... mazs es vīriņš, mazs mans vēderiņš. Bet priekš tautas lietas gribu stāvēt, cik spēšu! Vai mēs piedzīvosim jaunus, labākus laikus? Vai pūtīs vējš, kas spirdzina un tautas kroni mirdzina?»</p>
                 <p>Kalniņš viņu, vēl arvien neizprazdams, uzlūkoja. «Ko tad jūs vēlaties, lai jums tieši paskaidroju par tautas lietu?»</p>
                 <p>«Ko mums būs darīt, lai tauta kļūtu pie labklājības?!» Lauris liesmojošām acīm turpināja. «Par sevi personīgi es neskatos, bet tautai būs to labumu baudīt, ko ķeizars viņai devis! Tautai būs uzplaukt, bet pa kādiem ceļiem? Un pēc kā tai jācenšas?»</p>
                 <p>Kalniņš, drusku padomājis, iesāka: «Mums, latviešiem, jācenšas pēc divām lietām — pēc turības un izglītības. Turība mums rāsies caur to, ka baudīsim paši savus darba augļus un ne vairs vācieši. Izglītību iegūsim caur to, ka sūtīsim savus bērnus skolā un mūsu centīgiem jaunekļiem ar materiāliem līdzekļiem līdzēsim ietikt augstskolās. Mums vajag studētu vīru, kas lai biedrībā un priekš tautas strādā. Katra vietiņa un lietiņa pēc tādiem prasa. Tautai savus studentus vajag pabalstīt, vai nu caur atpirkšanos no jaungada vizitēm vai citādi. «Baltijas Vēstnesī» tā lieta itin pareizi bija iekustināta. Kāds M. J. liek priekšā, lai katra zemnieku māja šim nolūkam maksā mazu labprātīgu nodokli. Kāds otrs iesūtītājs tam pretim, jo studentu pabalstīšana nav tikvien kā zemkopju šķiras lieta, tā ir vispārēja tautas lieta. Un tā itin pareizi. Kādēļ tad mūsu pašu tautas dēli nevar būt tie mācītie kungi, kas ieņem tās vietas, ko tagad ieņem vācieši? Nu, sakiet jūs paši! Kādēļ latviešiem pašiem nevar būt savi mācītāji, advokāti, inženieri, dakteri? Redziet, ja no mūsu pašu tautas iznāk mācīts vīrs, tad, vienkārt, viņš strādā priekš tautas, un, otrkārt, viņš tautu ceļ godā ...»</p>
                 <p>Laurim acis uzliesmoja. «Jā, jā, tad mums būs vīri, kas vedīs tautu uz jaunu, labāku nākotni ...»</p>
                 <p>«Kas mūs vedīs pie pareiza ieskata, ka izglītībai ar turību jāiet roku rokās!» Kalniņš viņu papildināja. «Kādēļ, piemēram, tagad biedrības vadoņi nepareizi sašķēlušies partijās un velti tērē latviešu spēkus? Ja saimniecības vīri apkaro zinātniekus, tad tas ir tas pats, ka turība apkaro izglītību. Un no otras puses, ja</p>
                 <pb/>
                 <p>zinātnieki cīnās pret saimniecības vīriem, tad tas ir tas pats, ka izglītība cīnās pret turību. Tā mēs nekur netiekam uz priekšu.»</p>
                 <p>«Tādēļ mums ir jādibina jauna partija, kas ir pret šķelšanos un paceļas pār visiem,» Lauris dedzīgi iesaucās. «Esiet jūs mūs vadonis un vediet mūs uz priekšu! ... Mēs jūs celsim par priekšnieku Latviešu biedrībā.»</p>
                 <p>Lauris to izsacīja tik strauji un pārliecināti, ka Kalniņš mazliet piesarka. Bet tad viņš vairīdamies atmeta ar roku. «Ir par mani daudz spējīgāki gari, vairāk iestrādājušies, piedzīvojuši, — Dīriķis, Tomsons, Baumanis ...»</p>
                 <p>«Nav, nav neviena!» Lauris kategoriski attrauca. «Mums nav priekšgalā īsto vīru, tādēļ atronamies tik bēdīgā stāvoklī.» Un, kad Kalniņš gribēja ko iebilst, viņš strauji to pārtrauca: «Man nesakiet, esmu bijis, varu sacīt, klāt no paša sākuma! Nu jau biedrība strādā sesto gadu, bet mēs netiekam ne no vietas. Dīriķis par lēnu un nevar neko apņemties, Veinberģis tiepjas, Baumanis jauc mūs kopā ar vāciešiem. Tomsons — ļoti skaisti runā, kad tam vīna glāze rokā, bet tautas brāļiem tomēr pie skunstes mēsliem pieber smiltis. Ne mums Aleksandera skolas, ne teatra, ne savas drukātavas, ne mūsu adrese pieņemta Pēterburgā — — nekas mums vēl nav no tautas laimīgās nākotnes! Vēl arvienu velna vācietis rāda mums pigu un sit mums knipjus uz deguna. Mūsu vadoņi tikai zin, kā savā starpā plēsties un plūkties, un tā mēs ne no vietas netiekam.»</p>
                 <p>Rūgti viņš norija pēdējos vārdus un it kā aizskarts apklusa. «Kā jau sacīts,» Kalniņš domīgi piebilda, «es nepavisam nepiekrītu savstarpējām ķildām. Tās ir liekas un vājina tikai mūsu spēkus. Tādā ziņā jūsu proponētā samierināšanās partija varētu būt visai noderīga. Bet, kas attiecas uz to priekšnieka amatu, tad esmu pārliecināts, ka to izpilda vīrs, kam par mani lielāki nopelni un lielākas spējas — —»</p>
                 <p>«Nē, nē —,» Lauris vairs ne dzirdēt, «vecie lai iet pie malas un dod vietu jauniem spēkiem. Lai tauta nāktu pie labākas nākotnes, lai nevienam vairs nebūtu jāvergo ... lai celtos mācīti vīri no pašas tautas vidus ... — Mēs, biedri, esam ieskatos, ka vienīgi jums un nevienam citam jātop par biedrības priekšnieku. — Jūs nedrīkstiet atteikties ... mēs to gribam.»</p>
                 <p>Kalniņš krēslā palocījās. «Pateicos par uzticību! Viss, ko jūs vēlaties sasniegt, ir labi un jauki, lai gan es neredzu, kādēļ man nepieciešami jātop par biedrības priekšnieku. Bet kā Latviešu biedrības biedrs es saprotu savu pilsoņa pienākumu. Ja biedri man uztic kādu pienākumu un neatlaidīgi prasa, lai to izpildu, tad — tautas balss ir dieva balss!»</p>
                 <p>Viņš ķēra pēc pulksteņa, lai pārliecinātos, cik ilgs laiks jau aiztecējis. Lauris pratās, ka tam jāiet. Vēlreiz, aizkustināts un sirsnīgi sajūsmināts, tas spieda jaunā jurista roku un tad aizgāja. Aizgāja ugunīgām acīm, sirdī un garā pacilāts. Atvērušās atkal cerības uz tautas nākotni.</p>
                 <p>Viņš arī tūdaļ stājās pie darba un aģitēja par savu ideju. Jādibina partija, kas stāvētu pār visām partijām. Krišjānis Kalniņš jāceļ par priekšnieku. Jāgādā par to, lai no tautas celtos lielākā skaitā mācīti vīri un jāpabalsta studenti ar stipendijām. Katrs lai pats būtu kungs par saviem sviedriem. Tie lai viņam pašam nāktu par labu ... ne kungam, kas tos šķiež un plītē.</p>
                 <p>Bet sadabūt sev domu biedrus un nodibināt partiju viņam nenācās nemaz tik viegli. Kas viņam bez liekas apdomāšanās piekrita, bija Koška. «Tas ir labi, Lauri,» viņš sacīja, «mēs negribam vairs citiem vergot. ..»</p>
                 <p>Didžis un Andrejs neko neteica, tikai, drusciņ pārdomājuši par viņa principu, iesaucās: «Nu, tad jau mēs nemaz nevaram strādāt ar cilvēkiem!» Mārcis, tas tā: «Ko tad Krauklīšu Pēteris saka? Ja viņš, tad es arī...»»</p>
                 <pb/>
                 <p>Ar Kreili un Mikumu nebija ko runāt. Tiklīdz nāca runa par vergošanu, tie tūlīt nostājās kungu pusē un ēdās līdz ar Šiliņu, ka Lauris tikai jāsviež ārā no biedrības. Un pat Pēteris nemaz nebija tik cieti viņa pusē, kā Lauris to bija iztēlojies.</p>
                 <p>Līdzcietīgi smaidīdams, viņš izklausīja sava drauga plānus. «Paliec nu mierā, Lauri!» tas beidzot sacīja. «Uz tevi jau tā biedrībā ēdas, un tu vēl pie tračiem, kas mums ir, gribi celt jaunu! Cik tad latviešiem beidzot būs to partiju? Kur divi cilvēki kopā, tur tūlīt trīs partijas!»</p>
                 <p>Lauris viņu lūkoja par savu ideju pārliecināt un izklāstīja viņam vēlreiz savas partijas lozungus. Bet Pēteris vēl arvienu neticīgi nogrozīja galvu. «Kalniņš ir lāga vīrs, es redzu, manis dēļ vēlēsim arī viņu par priekšnieku. Arī, kas attiecas uz tām studentu stipendijām, es atzīstu; mācītu vīru mums vajag. Kādēļ mūsu brālis nevar būt tāds pats mācīts un kungs kā vācietis? Bet par to vergošanu, — vai zini, par velti neviens ēst nedod! Katram sava maizīte jāpelna. Ja visi gribēs būt kungi, kas tad tos darbus darīs? Ja visi gribēs būt kalpi, kas tad par darbu maksās? Tā tam vajag būt, un tur nelīdz nekāda partija.»</p>
                 <p>Laurim acis ugunīgi iemirdzējās. «Tu taču nu, Pēter, nevari būt pret tautu, lai ko, bet to es neticu! Tu taču esi bijis mans draugs no laika gala, vai es tevi nepazīstu! Vai zini, kādēļ latvieši nav nākuši pie gara gaismas un labklājības? Tādēļ, ka viņi bija vergi. Septiņsimt gadus vācu verdzībā — —»</p>
                 <p>«Jā, jā, to jau mēs zinām,» Pēteris viņu pārtrauca. «Bet mums nav jāskatās uz to, kas bijis, mums jāskatās uz to, kas tagad ir. Kad es Bērzmuižas ļaudīs vēl ganos gāju, tad tas bija citādi. Tagad, kur esmu pats savs kungs, nu ir atkal citādi. Par to, ka esmu pats savs kungs, man neviens neko nedod. Man pašam par sevi jāzin. Jāgādā par sievu un bērniem. Pārtika, apģērbs ... skolas arī vajadzēs. Par viņu nākotni man arī jāgādā.»</p>
                 <p>«Lai arī, Peter, lai arī!» Lauris pārliecināts attrauca. «Lai kas varētu notikt pasaulē, tu pret tautu nekad nebūsi ...»</p>
                 <p>«Protams, ka es pret tautu nebūšu. Es arī pret tavu partiju nebūšu. Tu man arvien esi bijis tik tuvs biedrs, tikpat kā brālis. Kad es tā pārdomāju: ko visu mēs abi neesam piedzīvojuši?! Jāteic, tas cilvēka mūžs ir tikpat raibs kā dzenis, bet dzīvot mēs vēl arvien dzīvojam.»</p>
                 <p>Laurim ar to pietika. Pēc viņa ieskatiem varēja uz Pētera rēķināt. Viņš tādēļ vervēja tālāk citus biedrus.</p>
                 <p>Ar Adolfa kompāniju un Lapas Mārtiņu, tur nebija vērts ... viņi nekad lāgā nebija sapratušies. Ar Bertrama Kārli gan viņš runāja. Tas bija uz miera, it sevišķi, attiecoties uz izglītību. Bet, kā vest tautu pie gaismas un attīstības, tur viņam bija vēl kāds jauns priekšlikums. Vajagot noturēt tautai priekšlasījumus. Viņš pats varot dot veselu sēriju «par spektra analizi» un «gaisa iespaidu uz stādiem». Kaut gan Bertramam bija tie vislabākie nolūki, tad tomēr pats Lauris sāka šaubīties par iznākumu.</p>
                 <p>Bet vairāk viņš nevienu no biedriem nevarēja priekš savas partijas savervēt, lai gan runāja katram vienam. Viņš tādēļ meklēja biedrus arī ārpus biedrības. Ar lielām mokām tas vēl piedabūja klāt to vienu Gerli, kurš vēl nemaz nebija biedrs Latviešu biedrībā. Tas ar partijas programas to daļu, kas attiecas uz vergošanu, gan «iegāja». Cits viss viņam vienaldzīgi ... vai tur Latviešu biedrībā šāds priekšnieks vai tāds! Bet to gan viņš no citiem ceļojošiem amatniekiem bija dabūjis zināt, ka viņa faterlandē, iekš Königreich Sachsen, strādnieki notaisījuši vienu biedrību pret vergošanu un grib panākt to, ka uz priekšu par dienu būs jāstrādā</p>
                 <pb/>
                 <p>tikai astoņas stundas ... Ja tādu lietu te arī grib panākt, tad arī viņš tura līdzi ...</p>
                 <p>Lauris to viņam arī apsolīja: «Pagaidi tik, Gerle, būs tas mums arī! Lai tikai mums biedrībā nokārtojas lietas, kā vajag, un zem jauna priekšnieka mēs visi strādāsim saticībā! Lai tikai mums pietiekoši mācītu vīru, kas priekš tautas var strādāt. Tad būs labi ir tev, ir man, ir visiem! Tad būs tāpat, kā sacīts tautas dziesmā:</p>
                 <p>Visiem labi, visiem labi</p>
                 <p>Mūsu tēvu zemītē.</p>
                 <p>Zaķim labi cilpu mesti,</p>
                 <p>Rubenim rubenēt...»</p>
                 <p>Tas labi! Gerle uz miera. Tiklīdz viņš nāks pie naudas, viņš iestāsies par biedru Latviešu biedrībā ...</p>
             </div>
             <div type="chapter">
                 <head>Divdesmit sestā nodaļa</head>
                 <pb/>
                 <p>Lielās svētku dienas tuvojās. Pirmie latviešu vispārējie dziedāšanas svētki bija nolikti uz 26., 27., 28. un 29. jūniju 1873. gadā. Paši rīkotāji nebija cerējuši, ka tie izdosies tik kupli un spoži. Jo vēl tikai marta sākumā kori dabūja piesūtītās notis, tā ka priekš dziesmu samācīšanās atlika vēl tikai laika drusku vairāk nekā trīs mēneši. Te nu jāievēro, ka dziedātāji pa lielākai daļai bija laucinieki, kuri dzīvoja verstēm un jūdzēm no savas mēģinājumu vietas atstatu, kuriem no agra rīta līdz pat vēlam vakaram bija jāsvīst pie steidzīgiem lauku darbiem un kuriem tikai atlika vēlie vakari un svētdienas. Ja tie tad nu vēl varēja atlicināt laiku un ierasties uz tālajiem un biežajiem mēģinājumiem un dziesmas kārtīgi samācīties, tad gan varēja runāt par laucinieku uzupurēšanos un patriotismu. Bija jāprasa, kā viņiem tas iespējams?</p>
                 <p>Bet latvieši, kas izcietuši septiņi simts gadus verdzību, tie arī izturēja šos mazos grūtumus. Jaunekļus un jaunekles jau arī pie tam vēl kas cits kairināja. Mēģinājumi pirmkārt deva ļoti labu izdevību satikties, it īpaši tiem, kuriem sirds vilka vienam pēc otra. Tādu toreiz, tāpat kā tagad, katrā dziedātāju korī bija diezgan. Un tad tā braukšana visiem kopā uz Rīgu un Rīgas dimdināšana, kas tas viss kopā par traci! Un, vispār ņemot, kur ir kas vaļā, tur jauni ļaudis arvien grib būt klāt...</p>
                 <p>Tomēr, neraugot uz visu to lielo čaklumu, dziesmu iemācīšanās ziņā viņiem nevar noliegt un nevar noliegt arī toreizējiem koru vadoņiem lielo cītību un neatlaidību. Piemēram, vēlākais muzikas mākslinieks Vīgneru Ernests bija toreiz vēl tikai vienkāršs pagasta skolotājs un kora vadonis Rendā, Kurzemē. Arī tas ar savu jauktu kori devās uz vispārējiem dziedāšanas svētkiem. No Rīgas virzienā uz Tukumu vēl nebija neviena dzelzceļa. Bet, tā kā vasaras laikā ceļš labs un, izņemot pa karsto dunduru laiku, braukšana patīkama, tad jaunie saimnieki sajūdza savus zirgus kopā garās orēs, kuras piesēda pilnas dziedātāju, un devās ceļā.</p>
                 <p>No mājām izbraucot, vēl nebūt visas dziesmas nebija samācītas. Tādēļ ikvienā orē sasēdās viena balsa cilvēki. Katrā orē arī atradās viens tāds, kas jau vairāk vai mazāk saprata muziku un diriģentam varēja noderēt par palīgu. Tas tad nu braucot sava balsa līdzbraucējus apmācīja. Pie kura kroga piebrauca, tur</p>
                 <pb/>
                 <p>visi balsi sagāja kopā un diriģenta vadībā sadziedāja dziesmu, kā vajadzīgs. Tā viņi uz ceļa iemācījās vairākas dziesmas un pie tam tik labi, ka pie dziesmu kara ņēma vēl godalgu.</p>
                 <p>Tā viņi visi iebrauca Rīgā, šie lauku dziedātāji ar karogiem un ilkšu pulksteņa skaņām. No svētku Komitejas puses viņiem par uzturas vietu bija izbrīvēta Vingrotāju zāle, kur bija sanests siens, un viņi visi dzīvoja kā pa talkām. Tomēr Līgošu (Vīgneru) Ernests un citi diriģenti bija sagaidījuši, ka «Rīgas kungi» viņus uzņems vairāk. Iedzers ar viņiem kopā pa glāzītei, izstāstīs viņiem visu, kā pa Rīgu iet. Jo viņiem, kas no Latviešu biedrības dzīvoja tālāk nost, bija daudz ko jautāt. Bet neviens nerādīja ne acu. Tas ne mazum radīja īdzību dziedātājos vai, labāk sakot, viņu vadītājos. Tā būtu izvērtusies par atklātu kurnēšanu, ja Vingrotāju zālē nebūtu ieradies Lapas Mārtiņš. Gan ne biedrības sūtīts un pilnvarots, bet pats uz savu roku. Bet, tā kā ieradies starp viņiem daudz lasītais un populārais dziesminieks Lapas Mārtiņš, kurš prata ne vien dzejot, bet arī pacelt kausu, dzīvoja lauciniekiem pa vidu kā brālis, tad viņi arī pie senču miesta noskaloja visu īdzību un «ziedoja slāpušiem gariem ...»</p>
                 <p>Pirmie latviešu vispārējie dziedāšanas svētki, kā jau zinām, tika sarīkoti uz tik ātru roku, ka neatlika nemaz laika šo rīkojumu diez kā reklamēt. Ievērojot, ka latviešu avīžniecība toreiz bija vēl ļoti šaura (dienas laikrakstu nemaz nebija), tad arī preses pabalsta trūka. Pie tam vēl, kā jau zināms, «Baltijas Vēstnesis» atradās pret toreizējo Latviešu biedrības priekšniecību opozicijā, tad tas likās -— vai nu tā bija vai ne — ka Dīriķis nedarītu visu, kas viņa spēkā, vai pat ar savu klusēšanu strādātu svētkiem pretim. «Neraksta un neraksta tas «Vēstnesis» ne akls ... mūs iegāzt grib!» Šiliņš sūrojās ... «Strādā, pagāns, pretim tautas lietai ...» Viņa biedri mēmi noraustīja kamiešus par zīmi, ka tur neko nevar darīt. Vēl mazāk pabalsta no vācu preses. Tā skatījās uz šo pasākumu diezgan šaubīgi un neticīgi, ka tas varētu izdoties pietiekoši mākslas ziņā.</p>
                 <p>Bailīgu dūšu biedrības veči gaidīja pienākam to dienu. «Nu jau iekšā būsim! Ak tu piķis, tad neiet, tad neiet ...» Iznāca tomēr beidzot ļoti labi.</p>
                 <p>Atklātības uzskati pret svētkiem apsviedās spēji apkārt par svētkiem. Vispirms notika garīgs koncerts Doma baznīcā. Bija sapulcēti vairāk nekā tūkstots dziedātāju, un šāds milzu koncerts, starp citu, kā tas ir viegli saprotams, bija pievilcis lielā skaitā arī muzikas cienītājus un kritiķus — vāciešus. Viņi nevis tā kā latvieši bija nākuši aiz patriotisma, bet tikai pašas lietas pēc. Var jau būt, ka dažs arī bija ieradies aiz ziņkārības, lai noskatītos, kā bauri izgāžas. Bet dziesmu spēks darīja savu. Izrādījās patiesa vecā paruna, ka dziesmas naidu mazina. Vācu muzikas kritiķu atsauksmes par šo koncertu bija bez kaut kādas piegaršas, tīri objektivas un lietišķas, īsi sakot, apsprieda priekšnesumus tā, it kā starp vāciešiem un latviešiem nebūtu nekāda naida. Vācu laikraksti pie tam aizrādīja arī uz rītdienas lielo laicīgo koncertu Ķeizara dārzā kā uz baudījumu, kas ne ikkatru dienu sasniedzams. Grieza vērību arī uz latviešu tautas dziesmu meldijām kā ļoti oriģinālām, daiļām un harmoniskām. Ieteica ikvienam, kam vien laiks un vaļa, nepalaist garām reto izdevību un apmeklēt šo milzu koncertu.</p>
                 <p>Tas iekustināja Rīgas publiku tādā mērā, ka nākošā dienā bija ļaužu «melns». Šiliņš, kas bija pārzinātājs par biļešu pārdošanu, par tādu iznākumu nevarēja valdīt savu prieku. Katram vienam pazīstamam, kas iejautājās: «nu, kā tad nu iet?» tas attrauca: «labi iet, pavisam labi! «Baltijas Vēstnesis» mūs gan gribēja iegāzt, bet nevarēja. Tauta zin, kas viņas īstie aizstāvji ... tautas balss ir dieva balss.»</p>
                 <pb/>
                 <p>Protams, ka apmeklētāju lielākā daļa jau nu gan bija latvieši, bet bija arī daudz vācieši. It sevišķi pirmās un dārgākās vietās. Veselas rindas dzirdēja runājam tikai pa vāciski. Reti kad kādā rīkojumā bija vienkopus tik daudz Rīgas patriciešu kā še. Bija ieradies pat Rīgas vārdu vedošais birģermeistars, viņa magnificence Eduards Hollanders. Par sevi protams, ka viņam, tāpat kā citiem rātes locekļiem un arī gubernatoram, bija rezervētas brīvvietas.</p>
                 <p>Svētku komitejas priekšnieks Richards Tomsons augstos kungus sagaidīja un uz viņu vaicājumiem deva vajadzīgos paskaidrojumus. Dziedātāju pavisam 45 kori, 34 no Vidzemes ar 699 dziedātājiem un 11 no Kurzemes ar 304 dziedātājiem. Vakarējais koncerts Doma baznīcā bijis apmeklēts no 2299 personām; šīs dienas publiku vērtējot apmēram uz 11.000. Šim koncertam vēl sekošot rīt dziesmu karš. Koncerta virsdiriģents esot H. Zīle no Valkas un J. Bētiņš no Irmlavas.</p>
                 <p>Viņiem necik tālu aiz muguras, arī pirmajās rindās, bija ieņēmusi vietas Rabemaņa dzimta. Studenti-kārtībnieki Mikentālu Kārlis un Kreiļu Edelberts ar krāsainām lentēm pie krūtīm viņai vietas ierādīja. Galvu palocīdams, konsuls pateicās, bet jaunos cilvēkus viņš nepazina.</p>
                 <p>Kad nobeidzās koncerta pirmā daļa un iestājās pirmais starpbrīdis, publika atlaidās no nopietnās uzmanības, ar kādu bija sekojusi priekšnesumiem, un, kā rādījās, bija pāri pāram apmierināta. Konsuls Rabemanis, patīkami uztraukts, noskatījās gan dziedātājos, gan publikā, kura kustējās un šalca tikpat kā ielīgota jūra. Un uz estrādes raibs ņudzeklis baltu, melnu un krāsainu uzvalku ... gan puisieši, gan meitieši. Visi, it kā iekustināti no kāda dzīva gara, aplūkoja savu kopību un priecājās par savu spēku, ka viņu tik daudz. Konsulam arī bija tā, it kā viņš tur ko līdzi justu. «Ja, ja, ja,» tas, kā ar sevi sarunādamies, sacīja. «Es ist schon etwas ... Kultur ... Kultur bei den Letten ...» (Jā, jā, jā ... tas jau ir drusciņ kas ... kultūra ... pie latviešiem.)</p>
                 <p>Viņa cienīgā, lepna un dzestra, — sārta vēl kā magone, tomēr retām sirmām stīdziņām tumšajos matos, — caur savu lorneti mēmi nolūkojās ļaužu masās. Viņai grūti nācās palikt mierīgai, jo turpat kādas rindas tālāk, arī vēl pirmās vietās, blakus savam vīram sēdēja Kreiļa madāma. Tā viņu it labi pazina, bet sēdēja pašapzinīga un iepūtusies. «Tāda lielmāte tu, tāda es! Es tāpat savu vietu samaksāju.» Nelikdamās manīt, konsula kundze aizslīdēja viņai ar savu skatienu garām.</p>
                 <p>Baronese Ortrude atkal bija gaisā par latviešu tautu dziesmu meldijām. Viņa nemaz nevarēja aprakstīt, kā tās viņu sajūsminājušas. «Man vajag dabūt no viņām notis priekš klavierēm, mon chère. Meldijas tik oriģinelas, sēras un savādas.»</p>
                 <p>Fon Bimmelšteins vienaldzīgi noraustīja kamiešus. «Was findest Du da d'ran ...ein süßliches, weinerliches Zeug?! Mit den deutschen Kunstliedern is' ja kein Vergleich.» (Ko tu tur atron tik daudz pie tiem salkaniem, raudulīgiem krāmiem? Ar vācu mākslas dziesmām tās nepavisam nevar salīdzināt.)</p>
                 <p>«Non, non, mon chère,» Ortrude tiepās. «Die Noten muß ich haben.» (Ne, nē, mans mīļais. Tās notis man vajag dabūt.)</p>
                 <p>Viņas muižnieciskais laulāts draugs daudz labāk sapratās ar Kunibertu, kas pa to laiku izšāvies garš tikpat kā kārts gaisā. It kā nokaunējies viņš noskatījās šinī lielajā ļaužu barā kā savā pretiniekā, sajuzdams, ka viņš par to nemaz nedrīkst priecāties un nedrīkst arī še būt. Ne zīmes tas vairs nerādīja, ka Edelberts ir viņa agrākais rotaļu biedrs ... tas ir latviešu dzimums, tāpat kā visi šie studenti-</p>
                 <pb/>
                 <p>kārtībnieki, ar kuriem tam nekā kopēja nevarēja būt ... Viņš paredzēja, ka dzīvē viņa ceļi ar tiem krustosies ... tie godīgam baltam nekad neļaus nākt pie miera.</p>
                 <p>Kādas rindas tālāk sēdēja Faustine Švīchelbein. Gadījums bija gribējis, ka viņai blakus Katrīna ar Jēkabu un Mikums ar savu kundzi. Mamzeli dziesmu vara bija pilnīgi pārspējusi un no karstas «letofebes» padarījusi par karstu «letofili.» «Ach, wie reizend das ist ... reizend!» viņas acis zem brillēm mirdzēja. (Ak, cik jauki tas ir... cik jauki!) Un Katrīna arī labprāt ielaidās runā pa vāciski un sacīja: «Wie mein' sie ... Ach, ja, ja ...»</p>
                 <p>Faustine ne vien aiz sajūsmas tā ... iz viņas runāja arī sieviete. Viņa zināja, ka Fuchsings pie Dombrovskiem. Kur viņi, tur arī viņam kaut kur vajag būt, un viņa runāja tā, lai šie vārdi aizsniegtu arī viņa ausis. Un viņa nebija arī maldījusies. Viņš sēdēja turpat aiz gaņģa un, ieraudzījis savus principālus, steidzās pie tiem šurp apsveicināties. Ar tālāk pazīstamiem apsveicinājās, tāpat pamādams ar galvu, Jēkabam un Mikumam sniedza roku. Katrīnai turpretim, kā viņš to jau parasti darīja, nobučoja roku un, piesārtušo Faustini nemaz neievērodams, aizgāja atpakaļ uz savu vietu ...</p>
                 <p>Pazīstamo starpā iestājās brīdi klusums ... «Kā tas nāk, Dombrovska kundze,» Mikums beidzot ieminējās, «ka tas Fuchsing kungs jums arvien tā bučo to roku? ...»</p>
                 <p>«Kā tas nāk?!» Katrīna gudri attrauca. «Vai tad viņš diezgan no mums nav zadzis? ...»</p>
                 <p>Jēkabs zīmīgi pasmaidīja, bet Faustine tumši piesārta tikpat kā biete ...</p>
                 <p>Ar to zagšanu bija tā. Ja vekseļi nāca maksājami, tad Fuchsingam priekš tam vajadzīgā nauda bija jānoliek jau iepriekš pie malas un no Katrīnas jāapslēpj ... Viņa citādi liek savu sauju virsū: «kas man rokā, tas ir mans!» Iestāsti tu viņai, kādas sekas tur var būt, ja vekseļus pielaiž pie protesta. Viņa attrauca: «Daries ar saviem vekseļiem, kā zini ... es paņemu savu!» Tādēļ Fuchsingam, ja tas gribēja izdarīt kārtīgi veikala maksāšanas, vajadzēja rīkoties, kā jau sacīts, vai arī likt priekšā savu naudu, kamēr to dabūja atzagt atkal atpakaļ ...</p>
                 <p>No visa tā varēja noprast, ka viņš savā ziņā kungs par māju un ka Katrīnai nepavisam nav žēl, ka viņš «zog», ja tikai veikals dod peļņu un atlikumu... Jēkabs, kas visu to sarunu bija pavadījis ar «fifīgu» smaidu, zīmējoties uz Fuchsingu, piebilda: «Mēs ar viņu dzīvojam tikpat kā brāļi...»</p>
                 <p>Vēl kādas rindas tālāk uz leju bija ieguvis vietas Mārcis ar savu «familiju» un paņēmis līdzi arī Lapas Mārtiņu. Vakar tie pēc koncerta bija krietni sazēvelējuši kopā ar Līgošu Ernestu, tagad «pachmiļājušies» un atradās jautrā un bezbēdīgā gara stāvoklī.</p>
                 <p>Viņiem turpat blakus sēdēja Rabemaņa firmas pirmais grāmatvedis ar dažiem saviem pazīstamiem un, saprotams, trieca ar tiem savā valodā. Hartmanis, kā jau arvien, skatījās ļoti skeptiski uz Latviešu biedrības pasākumiem. «Und ich sage Ihnen,» tas sirdīgi žestikulēja, «die werden doch keine Geschäfte machen! ... Das alles kostet Geld ... viel Geld ...» (Un es jums saku, viņi tomēr nekādu veikalu netaisīs ... Viss tas maksā naudu .. daudz naudas.) Citi atkal pa vāciskam pretim un tā ņemas, ka skan vien ...</p>
                 <p>Mārcis jau spicēja ausis. «Klau, Mārtiņ, kārklu vācieši arī pie mums sanākuši. Iet par deutsch ... Es domāju, te taču ir latviešu dziedāšanas svētki un nav vis jārunā pa vāciski ...»</p>
                 <p>«Ej nu, ej,» Grietele viņu apsauca, «kad cilvēki citādi neprot ...» </p>
                 <p>«Neprot?!» Mārcis mazcienīgi attrauca. «Ja negrib, tad neprot... Tiklīdz labāki svārki mugurā, brilles uz acīm, nepas man vairs pa latviski! Tad žļebu</p>
                 <pb/>
                 <p>žļebu pa vāciski: flukter deivel, kom eraus! Pazīstam jau, pazīstam šādus skalu vāciešus! ... Bet ko tad viņi še velnu meklē? Ko viņi te lien ...»</p>
                 <p>«Mani hungi!» Lapa jautri iesaucās. «Es arī māku pa vāciskam... Vai zināt, kas tas ir: «Dieser gelähmter Mann, der hier liegt, ist ein Kandidat des Todes»? Es jums to pārtulkošu vārdu pa vārdam. Tas ir: šis līmēts vīrs, kas še melo, ēd vienu nāves kandavnieku ...»</p>
                 <p>«Hahaha!» citi tuvumā, kas par vāciski prata, garšīgi nosmējās. «Tas ir gan smalki tulkots! ...» Un citi vēl piebilda: «Tā jau dažam labam iet pa to vāciski! ... Tikpat kā pa žagaru tiltu ...»</p>
                 <p>Vācieši manīja, ka par viņiem tiek vilkts vaļā, un tādēļ apklusa. Bet nelikās nekā zināt. Tikai Hartmanis ar mazcienīgu skatienu noskatījās sāņus .. ar tādu vaigu, ka viņam tas labāk zināms ...</p>
                 <p>Lielu gabalu tālāk pavisam par citām cenām, ne pārāk dārgām un arī ne lētām, bet kā jau godīgam pilsonim pienākas, bija izpircis vietu Andreass Cipfelbrinks. Tas sastapa priekšā jau Simeonu Orkelbeinu ar savu Jūlā. Teica, ka Jochems Steimeizens un Holcenbergs ar savām gaspažām arī esot redzēti. To ļaužu, to ļaužu! Traudchena itin bažīgi skatījās apkārt ... Vai tad to latviešu patiešām tik daudz?! ...</p>
                 <p>«Was ist denn das alles für ein Kalauer?» Simeons neizprazdams jautāja Andreasam. Viņa balsam bija tāda sarkastiska piegarša. (Kas tad tas viss ir par kalaueru? (Joku.))</p>
                 <p>«Weiß nicht!» tas noraustīja kamiešus. «Die Zeitungen schreiben, es soll ja ganz gut sein ...» (Nezinu! Avīzes jau raksta, ka esot itin labs.)</p>
                 <p>«Ja, ja, schließlich werden die Letten noch Oberhand nehmen,» Traudchena sacīja. «Passen Sie auf, Nachbar ...» (Jā, jā, beidzot vēl latvieši ņems virsroku. Uzmaniet vien, kaimiņ.) No viņas balss nevarēja izprast, vai tā bažījas vai joko, bet katrā ziņā provocē Simeonu viņai pretim runāt.</p>
                 <p>«Mumpitz!» Simeons atmeta ar roku. «Was singen die hier? Zweistimmig, dreistimmig, höchsten vierstimmig. Aber auf dem Baltischen Sängerfest, weißt du, da haben sie achtstimmig gesungen. Sind ja auch ganz einfache Bauerleute ...» (Blēņas! Ko šie te dzied. Divbalsīgi, trīsbalsīgi, vislielais četrbalsīgi. Bet Baltijas dziedāšanas svētkos, zini, tur viņi dziedāja astoņbalsīgi. Ir jau arī tikai vienkārši zemnieku cilvēki.)</p>
                 <p>Viņi pārgāja uz citām lietām. Runāja par Andreasa Cipfelbrinka sagaidāmo ceļojumu uz Vīnes pasaules izstādi. Augstā rāte, proti, bija nolēmusi sūtīt turpu, starp citu, desmit amata meistarus, prātīgus vīrus, lai viņi tur ko redzētu un mācītos. Ceļa izdevumus sedza pilsēta, katram vīram 150—200 rubļu. Viens no šiem izraudzītiem desmitiem bija arī Andreass Cipfelbrinks.</p>
                 <p>Bet šis ceļojums viņam nospieda sirdi. Tālā, svešā zemē, ko tur var zināt! Var tev uzbrukt kādi blēži, slikti cilvēki. «Das soll noch viel weiter sein als Deutschland,» viņš nopūtās, «das soll liegen unter Kaiser von Oesterreich, weißt du!» (Tas jau esot daudz tālāk nekā Vācija, tas esot zem Austrijas ķeizara, zini.) Viņš gan savu amatu saprata tikpat kā savus piecus pirkstus, — ja kas to gribēja nostrīdēt, viņš bija gatavs par to kauties, — bet no Rīgas tas nebija daudz izkustējis. Pat Rīgas amatu puikas nemīlēja klejot pa svešām vietām. Še viņš bija izmācījies, še nokalpojis zeļļa gadus, še kļuvis par meistaru un nosirmojis. Tālāk savā mūžā nebija bijis kā līdz Cēsīm un Jelgavai, kad brauca pie saviem švāgeriem ciemos.</p>
                 <p>«Kas tiem augstiem kungiem arī neienāk prātā!» Simeons it ka skumdēdams</p>
                 <pb/>
                 <p>ieminējās. «Raut cilvēku ārā no darba, sūtīt viņu uz svešām zemēm. Lai viņš tur ko prātīgu mācītos? Mēs laikam savu amatu vairs neprotam? Nu būs laikam otrreiz jāmācās.»</p>
                 <p>Bet viņš to sacīja tikai izgudrēm. Jo pats būtu vēlējies uz «štadtskases kostēm» ceļot turpu. Viņam sirdī slepeni skauda, ka nav pats starp tiem izredzētiem.</p>
                 <p>«Ko es vēl varētu mācīties?» Andreass domīgi turpināja. «Savu «ķernīgu» amata darbu no sava tēva esmu mācījies, no mazākā līdz lielākam. Un kādu fabriku «štrunt», to es vairs negribu mācīties. Roku darbs paliek roku darbs! Bet tas prasa nostrādāšanu, prasa laiku. Ne ar kādu mašinu tu tā nenostrādāsi kā ar roku. Var jau aizbraukt, paskatīties, ja brīvu ceļu dod, bet to jau saku iepriekš: tik gudrs uz turieni aizbraukšu, tik gudrs no turienes pārbraukšu ...»</p>
                 <p>«Un švindelēt, cenas nosist, to taču tu nebrauksi mācīties, Andreas!» Simeons viņu piebikstīja. «Mēs jau tā esam spiesti to darīt, mums tādēļ nav jābrauc uz izstādi, lai to mācītos ...»</p>
                 <p>«Es, Simeon, gribu palikt pie savām vecām cenām!» Andreass cieti noteica. «Mans tēvs man ir mācījis amatu krietni no visiem pamatiem, un es to tāpat esmu mācījis savam dēlam. Bet par manu darbu vajag man samaksāt. Un, ja mans tēvs un tēva tēvs tā ir rīkojies, tad taču tā ir bijis labi, Simeon? ...»</p>
                 <p>«Nu prasi?» Simeons, klusi iesmiedamies, viņam piebalsoja ... </p>
                 <p>«Nu, ja mūsu tēvu tēvi ar savu gudrību vien iztikuši, tad taču arī mēs tāpat iztiksim,» Traudchena sirdīgi iejaucas. «Kādēļ tad tev taisni jāuzņemas tāds tāļš ceļš uz nezināmām pasaules malām?»</p>
                 <p>Viņa patiešam bija uztraukta un oponēja no visas sirds, bažīdamās par savu mīļo Andreasu. Tik ilgi jālaiž viens projām pasaulē. Un tādēļ asaru pilnas acis.</p>
                 <p>«Lai nu arī, Traudchen,» Cipfelbrinks to mierināja, «lai nu arī! ... Tur taču tāpat cilvēki, vai ne? Tādi paši vācieši kā mēs ... Kas gan man tur slikts var notikt?! Nu, neraizējies... Mūžam tur nepalikšu... pārbraukšu atkal...»</p>
                 <p>Viņš glaudīja tikmēr viņas vaigus, kamēr tai skumja asara iz acs izzuda un atspīdēja tur vēl tīri vai smaids ....</p>
                 <p>Pašā pēdējā un lētākā vietā starp daudziem citiem no tautas bija izpirkuši biļetes Lauris, Koška un Gerle, kas tagad bija viņu partijas biedrs. Grūti viņam bija nācies tikt pie vajadzīgās munīcijas, lai svētkus varētu apmeklēt. Jo Gerle arī tagad, tāpat kā agrāk, svētīja labprāt zilās mandagas un dzēra visu nost. Tādēļ jau arī viņa apģērbs nebija diezin kāds. Nodilusi žakete un biksēm uz ceļa gala liels ielāps. Bet «izbirstēts» apģērbs bija pietiekoši, un ap kaklu apsiets balts lakats.</p>
                 <p>Viņš bija aizkustināts un it kā mēms no lieliskā iespaida. Sāka pat šaubīties, vai viņa «faterlandē», «iekš Königreich Sachsen», varētu būt vēl pārāki. Dievs to zin! Ilgi viņš tur nebija bijis ... Bet Lauris viņu piebikstīja. «Redzi! Redzi šo viļņojošo ļaužu jūru ... Tie visi mūsu tautieši, mūs' tautas brāļi... Tu redzi, ka lon gan iestāties Latviešu biedrībā. Gerli, tev jāsaņemas un tā karte jāizpērk ... Ja tikai tu vienu mandagu palaid bez tās velna ģipts, tu vari izdarīt lielas lietas ...»</p>
                 <p>Tā viņš ņēmās ap Gerli, kura liktenis viņam tagad stāvēja tuvu. Un viņa biedrs to visu ar klusu bijību uzklausījās, it kā pasaulē nekā nebūtu redzējis. Viņš tam izrādīja arī no tālienes it visus ievērojamos tautas vīrus. «Tas ir Dīriķis, tas ir Tomsons, un tas ir Kronvalda Atis, un tas ir Baumanis ... Un tas ir — —» viņa acis spēji uzliesmoja, «tas ir tas vīrs, kas vedīs latviešus pie gaismas un labklājības ... tas ir Krišjānis Kalniņš ...»</p>
                 <p>Gerle bijīgi no tālienes aplūkoja šo vareno vīru, par kuru Lauris viņam jau</p>
                 <pb/>
                 <p>tik daudz stāstījis. Bet neba viņš viens to gribēja redzēt. Laucinieki, noklausījušies viņu valodas, metās viņiem par biedriem: «Ak š'tas tas Kalniņš, par kuru tik daudz laikrakstos rakstīts!?» tie, mutes ieplētuši, brīnējās.</p>
                 <p>«Jā, tas ir tas vīrs!» Lauris apzinīgi sacīja. «Viņš zūd un krīt priekš savas tautas ...»</p>
                 <p>«Ak š'tā gan!» laucinieki skatījās un skatījās uz to pusi. «Tev, cilvēkam, jāteic, pavisam citādi ap dūšu, kad priekš tautas stāv tādi vīri.» Jo Lauris parādīja tiem arī tos citus.</p>
                 <p>Protams, ka svētkos netrūka arī Krauklīšu Pēteris, kurš bija viens no lielākiem rīkotājiem. Viņam tādēļ arī nebija vaļas palikt pie savas familijas, un tas arī neparko nebūtu varējis uz vietas nosēdēt, tik priecīgs viņš bija par labo iznākumu. Latviešu tauta ir dziedātāju tauta... tautu izglāba dziesmu gars! Bez tam iebraukuši tik daudz pazīstami, pat no Bērzmuižas ļaudīm vairāki ... ar visiem jāapsveicinās. Kas ilgāk viņu nav redzējis, nemaz vairs negrib pazīt, kas viņš par kungu iztaisījies. Tik daudz ko runāt un jautāt: kas un kā?!</p>
                 <p>Tā it nejauši viņš sastapās arī ar Vītolu. Apkampās, sabučojās. «Nu, kā skrien?! Kā sviežas?»</p>
                 <p>«Nu, itin labi!» Vītols jautri attrauca. «Visas nepatikšanas cauri. Esmu muižu disponenta fon Drachfelsa palīgs ... braucu pie viņa uz Ārišu muižu Kurzemē. Ceļā iegriezos svētkos ... smalki tie jums izdevušies.»</p>
                 <p>Viņš tik jautrs un bezbēdīgs ... Pēteris viņu, pavisam neizprazdams, uzlūkoja. «Kā tad tev nu ar to lietu izgāja? Ar to pagasta lādi ...»</p>
                 <p>«Labi! Revīzija pārliecinājās, ka pagasts parādā man, ne es viņam. 1700 rubļus, kurus biju priekš valsts izlicis, man atmaksāja atpakaļ. Un ar to miers!»</p>
                 <p>«Bet vai tad muižnieki tev neraudzīs citādi iekost?» Pēteris bažīgi iejautājās. «Tie tev adresi nekad nepiemirsīs.»</p>
                 <p>«Izlīgām! Par to man ļoti daudz jāpateicas mācītājam Valteram. Biju gan uz viņa ļoti ļauns, tomēr izrādās, ka viņš man bijis patiess draugs. Arvien un arvien viņš muižniekiem pēdējā laikā kalis ausīs: «Vajag taču tam Vītolam palīdzēt, ka viņš atkal tiek uz kājām!» Viņš taisni pūlējies man ceļu nolīdzināt, lai viss būtu atkal kā pa vecam. Nu, saki tu pats, vai mēs ar adresi muižniekiem ko ļaunu gribējām? Mēs tikai meklējām pēc latviešu tiesībām, un tas ir viss.»</p>
                 <p>«Nu, zināms,» Pēteris piebilda. «Tad jau pavisam lāga vīrs šis Valteris, ka viņš to saprot.»</p>
                 <p>«Vai, viņam gaiša apķeršana!» Vītols attrauca ... un noslēpumaini piebilda: «Viņš jau slavenā filozofa Erdmaņa dēls. Filozofs Erdmanis savā laikā Vidzemē bijis par mājskolotāju ... ar biskapa Valtera māsu, kādu vecmeitu, viņam attīstījies mīlestības sakars. Šis mīlestības auglis mans draugs mācītājs Valters, kuru biskaps adoptējis par savu bērnu ...»</p>
                 <p>Patlaban sākās koncerta otrā daļa, tā ka viņiem bija sarunas jāpārtrauc. Bet viņi norunāja vēlāk satikties un tā krietni izrunāties. Tagad uzmanīgi vajadzēja sekot koncertam, kurš, tā sakot, valdzināja visu dvēseles un prātus.</p>
                 <p>Tikai viens cilvēks nebija vēl no dziesmu varas pārspēts, tas bija Krampfs. Taisni otrādi, pret šiem dziesmu svētkiem viņš nesa sirdī naidu un rūgtumu. Tas jau viss bija dabiskās sekas no valdības liberālās politikas pēdējos gados. Latviešiem tikai atļaut un visu atļaut! Lūk, še nu ir. Mužiki darba laikā atstāj savus laukus un lopus un nāk uz Rīgu trevogu taisīt. Paskaties vien, kādi tiroleri! Un cilvēku netrūkst, kas tādas blēņas nāk klausīties un maksā vēl naudu. Pat prātīgi vācu cilvēki, kā tas viņam ar sirdssāpēm bija jānoskatās.</p>
                 <pb/>
                 <p>Kā vanagam viņam acis iet apkārt, vai neredzētu kādu nekārtību, pret kuru jāuzstājas ar likumisko varu. Ak, kad viņš šos klaigātājus kaut kādi varētu ķert! Viņš pierādītu, ka tāda nedisciplinēta pūļa sadrūzmēšanās Rīgā nav iespējama un zemnieki dara prātīgāk, ja tie paliek uz zemēm pie sava arkla un ecēšām! Bet nekur iemesla pieķerties! Pa biļešu čekiem viņam nebija iemesla rakāties, tādēļ ka toreiz uz biļetēm vēl nebija jālipina labdarības markas. Nekur grūstīšanās, nekur saķeršanās, policijai jāstāv mierā, itin kā viņas nemaz nebūtu. «Tas pūlim no viņu vadoņiem nomācīts,» viņš rūgti pie sevis nodomāja. Tomēr pie tādas drūzmas ļaužu pavisam bez nekādu incidentu, — pavisam neticami!</p>
                 <p>Un, kad pēdējie dziesmu akordi bija noskanējuši, pagāja brīdis dziļa klusuma, tad piekrišana un aplausi sāka arvien vairāk augt, tikpat kā vētra. Rokas un kājas strādāja, «bravo» un «urā» saucieni no tūkstoš un tūkstoš rīklēm! «Still schweigen!» Krampfs iesaucās. «Kein Skandal!» (Klusu ciest! ... Nekādu skandālu!) Bet ko tu apsauksi auku! Tā cēlās arvien milzīgāka. Un, kad vēl dziedātāji arī no savas puses atbildēja, atvadīdamies vicināja cepures un sauca bravo, tad gaviles tricināja gaisu tādā mērā, ka vai palievenis varēja sagrūt. Tie bija nelikumiski darbi, ko viņi darīja: cepures, sviestas tikpat kā bultas, šāvās uz dziedātājiem un no dziedātājiem publikā. Tur policijai pilnīgi tiesība iejaukties, jo cepure var trāpīt pa degunu tādam, kas to nemaz nevēlas. Bet Krampfs to neredzēja. Kā hipnotizēts no šīs lielās sajūsmas, tas nezināja, ko darīja, vicināja arī savu cepuri un sauca «urā, urā, urā» ...</p>
                 <p>Masu psicholoģija! Beidzot Krampfs atjēdzās un apklusa. Viņam bija jāatzīst, ka ir daudzas lietas pasaulē, kuras aizkavēt nestāv policijas varā. Mierīgi viņš nogaidīja, kamēr ļaudis izklīda.</p>
                 <p>Pirmie vispārējie dziedāšanas svētki tautiskai kustībai deva lielu grūdienu uz priekšu, bet arī cīņas vēl jo vairāk paasināja.</p>
                 <p>Pa svētku laiku notika divas svarīgas konferences. Kronvalda Atis bija dabūjis atļauju sasaukt vispārēju latviešu skolotāju sapulci. Tā notika Latviešu biedrībā pie «vaļējām» durvīm, un uz to bija ieradušies kādi 521 dalībnieki. Sprieda, ka burts «h» kā garuma zīme atmetams, un arī par citiem ortogrāfiskiem jautājumiem. Te zinātniekiem bija izdevība uzstāties un pierādīt, cik zinātnība un prašana ir no liela svara visai tautas lietai. Šī sapulce notika otrā dziedāšanas svētku dienā.</p>
                 <p>Trešā dienā Richards Tomsons, arī uz iepriekšējas atļaujas pamata, sasauca otru latviešu zemkopju sapulci. Pie tās piedalījās 500 dalībnieki. Arī te zinātnieki ieradās un, jau iepriekš sarunājušies, demonstrēja neatlaidīgi par savu lozungu, ka zinātnība ir nepieciešama. Tautai vajag pabalstīt studentus ar materiāliem līdzekļiem, lai tai rastos mācīti vīri, kas to ceļ godā.</p>
                 <p>Ļoti sirdīgi karotāji šinī virzienā bija Pēteris Alunāns (Adolfa tēvs) un viņa brālis Indriķis. Viņiem piebiedrojās visi jaunie studenti, kā Mikentālu Kārlis, Varaidošu Zanderis un citi, kas par zemkopību ne nieka nezināja. Bet viņi uzņēma ar gandarījumu, ka Lauris, kurš arī bija ieradies uz sapulci, uzstājās, lai groza dienas kārtību, nerunā par zemes uzlabošanu, bet par studentu stipendijām. Jo, kad mums būtu mācīti vīri, tie mācīs mūs arī, kā zeme uzlabojama.</p>
                 <p>Protams, ka viņi šādu priekšlikumu visiem spēkiem pabalstīja un patiešām</p>
                 <pb/>
                 <p>mēģināja pārgrozīt dienas kārtību tādā garā. Aizrādīdami, ka mācītu spēku trūkuma dēļ par dienas kārtības tematiem nemaz nav izstrādātu priekšlasījumu, tie gribēja sapulci novadīt pavisam uz cita virziena.</p>
                 <p>Šiliņš svētās dusmās patētiski kliedza: «Kungi, jūs redzat, ko šie vīri grib?! Mums to sapulci izjaukt! Viņiem ir sava politika, kungi. ..»</p>
                 <p>Latviešu biedrības sapulcēs šāds aizrādījums katrā ziņā būtu vilcis, bet še lielais vairums laucinieku nebija tik bailīgs no tās politikas. Viņiem pat ļoti interesēja aizkustinātais jautājums. «Studentu stipendijas» un «jaungada vizites» — dažs labs par to dzirdēja savā mūžā tikai pirmo reizi — bet ar zemes darbiem tam bija darīšana katru dienu. Un pie tam vēl lielais vairums bija tais ieskatos, ka tādas grāmatu gudrības pie zemkopības maz ko līdz. Tur nav nemaz daudz ko runāt: liec tikai labi mēslus, zemi izar un izecē, un tev augs ... Tādēļ negribot vajadzēja pielaist izrunāties par studentu stipendijām un ņemt pretim pat laucinieku artavas, iekāms varēja atrisināt kārtējo dienas kārtību.</p>
                 <p>Richards Tomsons šo zinātnieku manevri saprata it labi. Pats pirmais dienas kārtības punkts par zemes uzlabošanu nebūt nesasniedza mērķi, jo debates tika novirzītas tā, ka it nebūt netika runāts par mākslas mēslu vajadzību. Un labi vēl, ja tā — — it viegli vien tie varēja viņa fabrikātus nozākāt. Tas jau tīri bija tapis modē, apgalvot, ka Richarda Tomsona kaulu milti nekam neder.</p>
                 <p>«Es redzu,» Tomsons, salicis rokas krustim, sacīja Fuchsingam, «ar savu pasākumu mēs nekur netiksim, kamēr mums nebūs droša preses pabalsta.»</p>
                 <p>Tādēļ tas apņēmās steidzīgi iesniegt koncesiju, lai tam atļauj izdot patriotisku zemkopības laikrakstu «Vārpa».</p>
                 <p>Svētku godības pēdīgi nobeidzās ar to, ka filistri un studenti sanāca uz kopīgu kneipvakaru, pie kam atkal tika pārrunāta tautas lieta. Te atkal studenti Tomsonam lika saprast, necildināja viņa nopelnus tik augstu kā Dīriķa, Kalniņa un Einberģa, necēla viņu arī ar visu krēslu gaisā un neuzurāja ...</p>
                 <p>«Jūs visi esat mani atstājuši,» tas apbēdināts Varaidotim sacīja. «Jūs visi no manis novēršaties ...»</p>
                 <p>«Tu to esi pelnījis, Richard, tu mūs papriekšu esi atstājis,» Varaidots atbildēja. «Tu esi aizmirsis, ko pats mums mācīji: esiet latvju džentelmeņi un aristokrati ... Tagad tu lokies pūļa priekšā, kurš mūs vajā par to, ka aizstāvam viņa tiesības ... Tev maka vara šķiet būt stiprāka nekā gara ieroči, bet mēs nepadosimies ...»</p>
                 <p>Nekā nesacījis, Richards Tomsons atstāja telpas. Viņš Latviešu biedrībā nejutās vairs kā mājās, bet kā svešnieks — — —</p>
                 <p>Nebūs lieki jāapgalvo, ka arī biedrība caur dziedāšanas svētkiem lieliski vinnēja. Naudas atlika apmēram kādu pustreša tūkstoša, un arī biedrība morāliski pacēlās kā tādu svētku sarīkotāja.</p>
                 <p>Valdošā partija izlietoja šos panākumus, lai aģitētu pret zinātniekiem. «Mēs, saimniecības vīri, tautu un biedrību glābām!» Šiliņš patētiski kratīja savas kuplās krēpes. ««Baltijas Vēstnesis» bija pret dziedāšanas svētkiem, ķengāja tos, rakstīja savā zobgalā, ka kāds gailis uzkāpis uz superfosfāta maisa un runājis par dziedāšanu ... Bet latviešu tauta viņu neklausīja! Viņa sekoja mums un pierādīja, ka ir īsta dziedātāja tauta . ..»</p>
                 <p>«Ko nu, Šiliņ, runā!» Lauris viņam stājās pretim. «Ka svētki tik labi izdevās, tas ir Krišjāņa Kalniņa nopelns. Viņš ienesa biedrībā jaunu garu, kas ir pret vergošanu ... Viņu mums vajag iecelt par priekšnieku ...»</p>
                 <p>Šiliņš balti vien noskatījās un steidzās to paziņot Baumanim un citiem saimnniecības </p>
                 <pb/>
                 <p>vīriem. «Nav Kalniņš mūs' cilvēks, nav!» viņš paklusu tiem stāstīja ... «Viņam ir sava politika ...»</p>
                 <p>«Vārna vārnai acīs neknābj,» Ramberģis piebilda. «Viņš ir tāds pats zinātnieks kā visi citi ...»</p>
                 <p>Labi, ka to zināja! Tagad Kalniņš runas vīru sapulcēs un priekšniecības sēdēs varēja runāt, ko grib, stādīt priekšlikumu, kādu grib, nekad tas nedabūja balsu vairumu. Ja Kalniņš gribēja tā, tad runas vīri gribēja taisni otrādi. Jaunais priekšnieka vietnieks nebija to radis un nemaz nevarēja saprast. Un, kad viņš vēl tur gribēja revidēt dziedāšanas biļešu čekus, tie taisni tam smīnēja acīs ... Kalniņam tādēļ arī nekas cits neatlika kā no biedrības darbības atrauties, un nākošu gad' tas vairs nemaz netika vēlēts par priekšnieka vietnieku ...</p>
                 <p>Šiliņš nepiekusis cīnījās pret zinātniekiem un būtu labprāt visus tos nostādījis par vācu kalpiem un tautas nodevējiem. Bet fakti runā pavisam ko citu. Vienam otram tālāk stāvošam jau arī varbūt varēja ko ausīs iepūst, bet, tiklīdz tas iepazinās ar apstākļiem tuvāk, ļaunās aizdomas pret zinātniekiem izklīda tikpat kā dūmi. Pārvērtās vēl par karstu cienīšanu pret tiem. Jo patiesībā jau uz zinātnieku pleciem gulās visa tā cīņa uz ārieni. Kas vācu uzbrukumus atsita, bija zinātnieki. Kas uzņēma polemikas rakstus pret tumsoņiem, bija «Baltijas Vēstnesis». Saimniecības vīriem nebija tamlīdzīga preses orgāna, kurā viņi būtu varējuši parādīt tādu cīņas dūšību pret vāciešiem kā zinātnieki. «Mājas Viesis» gan ļoti mīlēja tautu, tas tiesa! Bet viņš neienīda arī vāciešus. Viņa devize bija: miers baro! un viņš gribēja, lai tauta barojas.</p>
                 <p>Un izdevība aizstāvēt tautu bija arvien tik liela ... pie tam, ja vēl vāciešus mazliet gribēja ķert ... Piemēram, pie dziesmu svētku mielasta ielūgtais Latviešu Draugu biedrības priekšnieks savā runā bija nosaucis latviešu tautas dziesmas par bērnu dziesmām, kuras nevarot salīdzināt ar vācu prāta dziesmām. Kā viņš vēlāk izskaidroja, tad nebija nemaz tik ļauni domājis. Gribējis tikai aizrādīt, ka latviešiem kā dabas tautai ir gan savas jūtu dziesmas, bet nevis mākslas dziesmas, kuras radītas ar prātu, kā tas kultūras tautām. Ar citiem vārdiem, lai latvieši neiedomājas par kādiem kultūras panākumiem. Bet tautas aizstāvji saprata to citādi. Izskaidroja, ka Bīlenšteins nosaucis latviešu tautas dziesmas par blēņu dziesmām un niekošanos ...</p>
                 <p>Ja tā, tad jau bija aizskarti tautas svētumi. Varaidošu Zanderis turpat pie mielasta galda latviešu tautas dziesmu noķengāšanu ar īgnumu atraidīja. Tikai Bīlenšteins bija runājis dienu agrāk, un viņš runāja dienu vēlāk. «Žēl man,» tas patētiski sacīja, «ka šis vīrs te nav klāt un to nedzird!» Klātesošie palika arī tanī pārliecībā, ka Bīlenšteins nav ieradies, ka latviešus noķengājis un tam pret še izteikto nav ko pretim teikt ...</p>
                 <p>Viss tas pie tam vēl tika atreferēts «Baltijas Vēstnesī». Vācieši tam pretim kādā rakstā «Nationalitäten Schwindel und der Pöbel» izlaida veselu dusmu šņācienu pret «B. V.», ka tas arvien no jauna uzmācās Bīlenšteinam. Pie tam vācu prese, kā jau parasts, nostādīja tautiskos centienus tā, ka tie ir ja ne taisni rupja noziedzība, tad taču neatļauta kustība, kas zemes labā visiem spēkiem apspiežama.</p>
                 <p>Bet latviešu patrioti neapmierinājās tik vien kā ar to! Tie pārgāja uzbrukumā. «Baltijas Vēstnesis» kādā rakstā pārmeta vācu luterāņu mācītājiem, ka tie pat savos sprediķos izturas naidīgi pret latviešu tautiskiem centieniem un iepin naidīgus izteicienus pret latviešu tautas vadoņiem. Bīlenšteins atkal nepalika parādā un mēģināja pierādīt, ka latviešu dabiskie vadoņi ir vācu mācītāji. Viņš griezās pie</p>
                 <pb/>
                 <p>raksta autora, lai tas min tā mācītāja vārdu, kas savos sprediķos būtu tā rīkojies, kā «Baltijas Vēstnesī» minēts.</p>
                 <p>Redakcija piesūtīja pieprasījumu autoram (Kronvaldam), no kura tad Bīlenšteins saņēma bez paraksta vēstuli ar sekošām rindiņām: Nomina sunt odiosa.(Tik daudz kā: vārda minēšana padara lietu riebīgu) Tas padara karstas asinis un neder nekam.</p>
                 <p>Bīlenšteins nu no tam gribēja iztaisīt tādu slēdzienu, ka iesūtījums par minēto mācītāju nebūtu patiesība. Jo, ja viņu nevar piesaukt vārdā, tad tāds nemaz nav bijis. Te nu Veinberģis ņēma stāvokli ar savu «Baltische Zeitung». Bīlenšteins maldoties, pieņemdams, ka tāda mācītāja nemaz nebūtu bijis, ja viņa vārds netiek piesaukts. Vīrs paliek vīrs, vienalga, vai viņa vārds top minēts vai ne ... Šis izskaidrojums tiklab starp tautiešiem, kā arī vāciešiem ienesa Fr. Veinberģim slavu, ka viņš briesmoti gudrs cilvēks.</p>
                 <p>Iestāsti nu pēc visa tā ļaudīm, ka zinātnieki neaizstāv tautas lietu pret vāciešiem. Jo lielāks «škandals», jo viņiem labāk. Viņi tikai gaidīt gaida, lai tikai vācieši uzbrūk latviešiem, jo tā bija viņiem tīra peļņa. Tiem bija izdevība stāties pretim, cīnīties un atspēkot, lūk, mēs tie varoņi. Viņiem avīze, viņi prot izrakstīt, ko tu viņiem padarīsi! Patiesībā gan arī zinātnieku pārspēks pastāvēja iekš tam, ka tie paši juta un domāja tautiski, turpretim saimniecības vīri pa lielākai daļai bija tautieši tiktāl, cik to prasīja viņu saimnieciskās intereses.</p>
                 <p>Ar vārdu sakot, saimniecības vīri būtu ar zinātniekiem daudz labāk tikuši galā, ja vācieši būtu turējuši mutes. Bet, tā kā pēdējie, cik paredzams, to nemaz nedomāja darīt, tad saimniecības vīri noprata, ka ar zinātniekiem var konkurēt tikai tad, ja arī viņiem pašiem ir savs preses orgāns, kurā tie droši var cīnīties ar vāciešiem un tumsoņiem. Viņi tādēļ ar interesi gaidīja uz Tomsona «Vārpu», kura tad nu būs viņu cīņas orgāns.</p>
                 <p>Cerības nepiepildījās. Vienkārt, R. Tomsons ne domāt nedomāja savā laikrakstā meklēt ķildas ar vāciešiem un aizdzīt no sevis savus lielgruntniekus — mēslu pircējus. Un, otrkārt, zinātnieki arī bija tik gudri, ka noprata, ka cīņa ar vāciešiem ir viņu kapitāls un stipra pils, bez kuras saimniecības vīri viņus sen būtu saēduši. Viņi «Vārpas» konkurenci gribēja samaitāt jau no paša sākta gala. Izdevība viņiem uz to radās, jo vietējās vācu avīzes pie «Vārpas» iznākšanas apsveica to siltāk, nekā tas bija parasts, par latviešu laikrakstiem izsakoties. Tie, proti, rakstīja, ka «Vārpa» viena laba avīze, kas vadīs latviešu tautu īstā un labā garā. Kā tad vācieši varot zināt, «Baltijas Vēstnesis» jautāja, kādā garā «Vārpa» strādās, jo tā jau vēl nemaz nav parādījusies. Tas nostādīja lietu tā, it kā Tomsonam ar vāciešiem būtu kāda slepena sazināšanās.</p>
                 <p>Patiesībā nu gan tur vairāk nebija kā mazs laipnības pierādījums no vācu preses puses caur R. Tomsona personīgiem sakariem. Bet zinātnieki, kā jau sacīts, iztulkoja to citādi, izkliedza, ka «Vārpa» strādās vācu garā. Bet tautiskā apziņa plašākās masās vai, labāki sakot, pie tiem, kas interesējās par sabiedriskām lietām, bija jau tik stipra, ka šādas aizdomas varēja iznīcināt. Šis apstāklis varbūt piespieda Tomsonu pieņemt par savas avīzes darbiniekiem tik tautiskus rakstniekus kā Andreju Pumpuru un Ausekli, pārvērst «Vārpu» par «Darbu». Bet viss tas viņam ļoti maz ko līdzēja.</p>
                 <p>Pie tam vēl Indriķis Alunāns Tomsona avīzi ģiftīgi nokritizēja satura ziņā. Kuru vien saticis, viņš sacīja: «Klausieties, tā «Vārpa» jau neko nezin no zinātnības! Tā ne dienu mūžu nevar rakstīt, kā viņa raksta: «skābeklis ir viens gaisīgs</p>
                 <pb/>
                 <p>viels, ko vairāk daļās nevar šķirt.» Ai, ai «Vārpa», te tev ļoti misējies! Dabā neviena tāda elementa nav, ka nevarētu vairāk dalīt. Tā ir visu elementu īpašība, ka tie tūkstošās daļiņās dalāmi.» Ingus, kā redzams, attīstīja te atomu teoriju.</p>
                 <p>Visas tās bija lietas, kuras plašākai publikai toreiz maz bija pazīstamas un vēl mazāk interesēja. Tikpat maz populāra bija arī Kaspara Biezbārža «Pasaule un Daba», kura ar saviem filoloģiskiem rakstiem un dīvainiem vārdu atvasinājumiem bija tik «gudra», ka neviens viņu nemēģināja saprast.</p>
                 <p>Pie tam vēl saimniecības vīrus 1874. gadā ķēra divi smagi triecieni. Nomira Ansis Leitāns. Lepni viņu paglabāja un plašu nekrologu rakstīja. Īstenībā tas bija gan «Mājas Viesa» zaudējums, bet nevajag aizmirst, ka šis laikraksts bija saimniecības vīru preses atbalsts. Tautiskā kustība jau stipri sāka skalot šī laikraksta saimnieciskos pamatus. Ernests Plates bija vairāk vācietis nekā latvietis. Tādēļ zinātnieki, lai gan viņi arī paši šad un tad «Mājas Viesī» rakstīja, nostādīja to tautiskā ziņā par šaubīgu. Kamēr avīzes priekšgalā stāvēja tik skaidrs latviešu cilvēks kā Ansis Leitāns, pie tam vēl ar tik nopelnu bagātu pagātni, tad «Mājas Viesim» bija stiprs pamats pretī turēties. Bet, kad nu vairs zem avīzes neparakstījās Ansis Leitāns, arī ne viņa līdzšinējais palīgs un laikraksta turpmākais vadītājs Laubes Indriķis, bet parakstījās kā redaktors izdevējs Ernsts Plates, tad «Mājas Viesis» tautiešu acīs noslīdēja par īstu vācu orgānu. Laubes Indriķis, kas arī turpmāk nāca biedrībā, šos uzskatus arī nemaz nemēģināja atspēkot, bet it kā nokaunējies atzinās, ka savas maizītes dēļ strādājot tur, kur darbu varot dabūt. Viņš jau strādāja arī pie citiem laikrakstiem un kalendāriem, starp citu, arī pie Richarda Tomsona «Vārpas» un «Darba». «Mājas Viesis» tādēļ sāka stipri slīdēt uz leju tik saimnieciskā ziņā, kas bija Ernsta Plates zaudējums, tik morāliskā ziņā, kas bija viņa aizstāvamās partijas, saimniecības vīru, zaudējums.</p>
                 <p>Otrs trieciens bija sengaidītais K. Štālberģa bankrots. Fr. Veinberģa «Baltische Zeitung», kura trīs gadus iznāca ļoti nekārtīgi, apstājās pavisam pēc tam, kad daži numuri bija iznākuši pie K. M. Buša, kura īpašumā pārgāja Štālberģa drukātava. Palicis bez saimnieciska pamata, Štālberģis tad arī biedrības dzīvē vairs nevarēja spēlēt nekādu lomu. Nodarbošanos viņš gan dabūja pie K. Biezbārža «Pasaules un Dabas», bet līdz ar to iestiga ekstremos, un arī tai nebija ilgs mūžs.</p>
                 <p>Arī Fricis Veinberģis bija spiests noiet no skatuves uz ilgiem gadiem. Caur to velna trumpošanu! Bija pagrūdis uz dūzi visu savu kapitālu un arī viņam uzticēto bāriņu naudu. Nu, ko tu darīsi, kad kārtis nekrīt! Bet lieta vēl dumjāka: nāk revizija, un naudas trūkst. Draugi gan piesolījuši ar iztrūkstošo sumu izlīdzēt, bet viņš stūrgalvīgs kā jau arvienu: iztiks tāpat. Nedara neko un nesper nekādus soļus ...</p>
                 <p>Tikai augstā rāte skatījās uz lietu citādi ... notiesāja viņu uz tiesību zaudēšanu un cietumu ... Ja spriedums būtu ticis uz 
                 vietas izpildīts, Fricis Veinberģis būtu bijis beigts vīrs ... Bet viņam no policijas ārsta izdevās izdabūt apliecību, ka ir 
                 slims un nevar nospriesto sodu izciest. Protams, ka viņš tad nedrīkstēja atstāt savu istabu, un, kad kontrole nāca, tam 
                 vajadzēja likties gultā. Šādā stāvoklī viņš bija spiests pavadīt ilgus gadus, kamēr uz viņa lietu tika attiecināts 
                 Aleksandra III manifests, kas viņu atsvabināja no soda un atdeva tam atpakaļ tiesības.</p>
                 <p>Šī traģēdija norisinājās dažus gadus vēlāk, bet tad jau zinātnieki bija uzvarējuši. Turpretim tanī laikā, kad stāvēja vēl priekšā izšķirošā cīņa, Veinberģis bija zaudējis stipri savu agrāko popularitati un pazuda, tā sakot, Krišjāņa Kalniņa slavas ēnā ... Viņš kā cīņas biedrs zinātniekiem maz ko bija vērts. —</p>
                 <pb/>
             </div>
             <div type="chapter">
                 <head>Divdesmit septītā nodaļa</head>
                 <p>Tā pienāca 1875. gads. Tautiskie ideāli, saduroties ar saimnieciskām interesēm, dabūja arvien jaunus belzienus. Bieži vien tautas vīru darbi nesakrita ar viņu vārdiem.</p>
                 <p>Divas godīgas sirdis par to ļoti uztraucās, tie bija Lauris un Pēteris. Pēdējam izlikās tā, it kā viņš pats nedarītu vairs tā, kā ir pareizi, un tomēr citādi nevarēja ... Bet cits rīkojās tā, ka ar to, kas tas bijis priekš desmit gadiem, to vairs ir pazīt nevarēja. «Vai tas ir tas Biezbārdis vairs?!» viņi abi ar Lauri pārrunāja. «Ko viņš tagad raksta savā «Pasaulē un Dabā»? Riteršafte atvēlējusi priekš skolām 92.090 rubļus, no šīs naudas latviešu skolām izlietoti par labu tikai 6000 rubļi, bet viņš uzsauc: sargieties no nepateicības!»</p>
                 <p>«Jā, jā!» Lauris sūkstīdamies nokratīja galvu ... «Tādi mums tie vīri ir! Biezbārzdis domā, kam vajag zemniekam vidusskolas. Paskat, ko viņš pats raksta,» viņš rādīja avīzē. «Mēs esam šālaika bērni un ne bērni, kas dzīvos daudz vēlākos gados. Negribam jel gādāt priekš nākotnes, negādādami par to, kas mums pašiem derīgs un vajadzīgs. Uz rokām staigāt, kājas gaisā, galva zemē, grūta dzīve —»</p>
                 <p>«Un atkal te šinī numurā, ko viņš te uzsauc, par Hercegovinas dumpi rakstīdams. Nu, klausies: Jau atskan arī pie mums Latvijā balsītes, kas ilgojas, žēlodamās pēc palīdzības pie latviešu centienu izkarošanas, izsaukdamās: karš ir prieks, miers ir miegs! Sargieties no ārprātības, uz ko negudra zināšana vada!»</p>
                 <p>«Un te šinī numurā,» Lauris īgni nospļāvās, «viņš nosauc Latviešu biedrību tieši par «ļurbu biedrību» ...»</p>
                 <p>Protams, ka tādi izaicinoši uzskati un paņēmieni nevarēja palikt bez atbildes. «Paskaties, ko še raksta Kurzemnieki laucenieki «Baltijas Vēstnesī»!» Pēteris ar gandarījumu iesaucās. «Par to rakstu gan būšot vainīgs tas švindleris un makulatūras profesors K. Štālberģis. Izdodamies par A. Štālberģi, tas savā nejēgā būšot to sagatavojis un iespiedis. «Mums Jelgavā,» te rakstīts, «viena «piena avīze» ir, bet, kad nu tāda arī Rīgā būtu ģeldīga, tas ir gan brīnums par visiem brīnumiem ... Ko tik daudz triekt, mīļais Biezbārža tēvs! Jūs esat veci, mēs esam jauni. Jums vairs par nākamiem laikiem netīk gādāt, bet mēs cenšamies uz to: kas nevar mums par labu nākt, lai bauda mūsu bērni. Tādēļ pūlējamies ar māju pirkšanu, prātojam un tīkojam ne vien pēc zemes skolām, bet arī pēc latviešu augstākām skolām. Ceram, ka jūsu skauģa vārdi mums ļoti mazus šķēršļus ceļā liks! ...»»</p>
                 <p>«Vai nu Biezbārzdis ir nopirkts no muižniekiem,» Lauris beidzot noteica, «vai arī tapis vecs un muļķis. Vai mēs toreiz no viņa domājām — atmini, toreiz, kad mani apcietināja un izsūtīja . ..»</p>
                 <p>«Atminu, atminu,» Pēteris sūkstījās. «Kā nu viņš to visu aizmirsis ... Man liekas, ka visa mūsu tautas lieta ir tikai tukša skaņa. Tiklīdz mūsu pašu intereses to prasa, mēs griežam tai muguru »</p>
                 <p>Bet it kā pieķerts viņš pats no saviem vārdiem sabijās, piepeši apklusa un nesamanīdams Lauri uzlūkoja. Arī tas kā iztrūcināts skatījās viņam acīs, un iestājās uz brīdi dziļš, neomulīgs klusums ...</p>
                 <p>«Nē, nē, Pēter, nevar būt!» Lauris beidzot klusumu pārtrauca, un viņa acis spulgi iemirdzējās ... «Tas nebūs tā mūžīgi, gan griezīsies atpakaļ vecie laiki ... Vēlēsim tikai par priekšnieku Krišjāni Kalniņu ... viņš vedīs tautu laukā no verdzības pie gaismas ...»</p>
                 <p>Pēteris it kā pieķerts piesarka un noraustīja kamiešus. Viņam nemaz nepatika</p>
                 <pb/>
                 <p>par aizkustināto jautājumu runāt ... «Tas jau nu pilnā sapulcē izšķirsies ... Vēlēsim ... man tas tīri vienalga ... Man brālis tāds viens, tāds otrs ...»</p>
                 <p>Pilna sapulce šogad bija stipri novēlojusi iekšējo ķildu dēļ. Pretpartija rakās un rakās, it kā Šiliņš pie dziesmu svētku biļetēm būtu pielaidis kādas nepareizības, lai gan pērnā pilnā sapulce gada pārskatu bija pieņēmusi un par šo lietu vairs nebija ko runāt. Bet revidenti bija ievēlēti no zinātnieku partijas, un tas bija tas «dumjais» ... No tiem visu ko varēja sagaidīt ...</p>
                 <p>Tādēļ saimniecības vīri vāca kopā visus savus spēkus, lai zinātniekus galīgi pārspētu un no biedrības izsviestu. «Ātrāk mums miera nebūs!» Šiliņš ugunīgu patosu aģitēja. «Tie ir jaucēji un biedrības ķengātāji! Mums vajag viņiem parādīt pārspēku ... uzņemt jaunus biedrus, kas ir riktīgi cilvēki.»</p>
                 <p>To izdarīt jau nenācās tik grūti. Saimniecības vīri jau stāvēja pie biedrības stūres un varēja biedru skaitu vairot pēc savas patikas un ieskata. Viņiem netrūka arī naudīgu vīru, kā, piemēram, Starpingks, kuram štrunt, Katrīna šurp vai turp. Ja tikai viņš kā cilvēks, balsos priekš viņa un viņa partijas, viņš samaksā priekš tā tos trīs rubļus ...</p>
                 <p>Tā viņi varēja cerēt uz lielu uzvaru ... Pie tam vēl tas biedrībā acumirklī priekšnieks, tam ļaužu acīs priekšrocība. </p>
                 <p>Saimniecības vīru stiprums bija arī tas, ka pie viņu partijas skaitījās veselas organizācijas, piemēram, enkurnieki, meseri, liģeri. Biedri, kas bija no šīm aprindām, palaikam tā turējās: kur viens, tur visi ... Enkurniekiem, piemēram, kuri paraduši cīnīties ar dabas spēkiem, straujo Daugavu, netrūka arī izturības un drosmes cīņā pret zinātniekiem. Viņiem netrūka arī mutes un nesaudzīgu paņēmienu. Piemēram, J. Baumaņa svainis Aleksanders Štrauchs, vīrs kā ozols un balss kā pērkons. Kad viņš stāvēja uz strūgas komandas tilta, tad visi enkurnieki un strūgu poļi trīcēja. Ir tad viegli saprotams, ka arī biedrības sapulcē, kurā pusē tāds vīrs, tūdaļ rodas pārliecība, ka te ir spēks un uzvara. Piekritēji tādēļ tad arī it kā suģestēti radās paši no sevis ...</p>
                 <p>Bet zinātnieki arī nestāvēja mierā un vāca kopā savus piekritējus. Viņiem labums atkal tas, ka tiem spēki auga klāt itin dabīgā ceļā. Katrs studēts spēks, kas atnāca no augstskolas un nometās Rīgā, piebiedrojās viņiem. Piemēram, Krišjānis Kalniņš, J. Zaķīts, Varaidošu Zanderis, tie visi bija nākuši klāt no jauna. Pie tam visi studenti, kā Mikentālu Kārlis un Kreiļu Edelberts u. c., bija ar viņiem viens un viens. Kamēr saimniecības vīriem lielais bars sīkpilsoņu vienreiz draugs ar to, otrreiz ar otru, viņu personiskās simpātijas svaidījās, tur akadēmiskie zinātnieki bija noteikti cilvēki, kas zināja, ko viņi grib, un savā starpā klusu sapratās. Velta cerība, ka kāds no viņiem balsotu par labu Baumanim vai Šiliņam, kamēr no saimniecības vīriem ļoti daudzi simpatizēja Krišjānim Kalniņam. Tad vēl visi dedzīgie patrioti ārpus Rīgas, kam vien bija kāds sakars ar «Baltijas Vēstnesi» — šo vienīgo tautisko laikrakstu, — arī aizstāvēja zinātnieku pusē idejas pēc. Pēdējie bija izlaiduši uzsaukumus, ka saimniecības vīri nav nekādi stingri tautieši, bet tikai tādi pusvācieši. Ja viņi uzvarē, biedrība it viegli var pāriet vācu rokās. Visiem, kas domā citādi, tādēļ jānāk biedrība glābt.Tas atrada lielu atbalsi. Bija jau liela daļa vīri Latvijā, kuri par tautas lietu bija gatavi atdot savu dzīvību un cīnīties ar vāciešiem un viņu kalpiem līdz pēdējo:</p>
                 <p>«Uz ežiņas galvu liku </p>
                 <p>Sargāt savu tēvu zemi: </p>
                 <p>Labāk manim galvu ņēma </p>
                 <p>Nekā manu tēvu zemi ...»</p>
                 <pb/>
                 <p>Beidzot vēl zinātniekiem nāca par labu apstāklis, ka tie atradās opozicijā. Visas atsevišķas personas un pulciņi, kas arī ar biedrības vadību bija nemierā, piebiedrojās viņiem. Jo katrs caur priekšniecības gāšanu domāja izdabūt cauri savus nolūkus.</p>
                 <p>Piemēram, Lauris ar savu partiju. Ar zinātniekiem viņam nekā vairāk nebija kopēja, ka tikai viņi abi ar biedrību bija nemierā. Citādi zinātnieki viņiem savus īstos mērķus un nodomus slēpa. Kad tie divi vai trīs bija sapulcējušies biedrībā un sprieda par biedrības nākošo sapulci, tad, tiklīdz Lauris pienāca, uzreiz visi klusu! Stāstīja viņš tiem ko par saviem nodomiem, tie klausījās gan, bet neko neteica, kas liecināja, ka viņi par to neko nedod.</p>
                 <p>Un nebija jau arī nekā no Laura partijas! Viņš gan iesauca biedrībā aģitācijas sapulces un rēķināja: Kalniņš ir mūsu, Pēteris Krauklīts jau citur nevar būt, Mārcis tura kanti, Didžis un Andrejs arī mums piekrīt, runāju arī ar Mikentālu Kārli un Kreiļu Edelbertu. Bet izrādījās, ka no tiem neviens neatnāca, izņemot Pēteri, kurš jau nu turpat biedrībā bija. Tikai tas pats Koška un Gerle vien, tur visa tā partija. Un ar pēdējo sāpju diezgan, jo trīs reizes no vietas jau bija nodzēris pie malas nolikto biedru naudu. Pagāns bieži vien krita atpakaļ «zilo mandagu» svētīšanā. Viņš citādi arī nebūtu spējis biedrībā iestāties, ja Lauris ar Košku nebūtu gājuši viņam palīgā un lielo daļu priekš biedru kartes aizdevuši.</p>
                 <p>Sanākuši arī nezināja neko spriest, ne arī stādīt kādus priekšlikumus. Ko Lauris viens runāja, tas bija viss, bet abi viņa otri biedri, cik gudri bija, tik palika. Un tādēļ Pēteris, apzinādamies pār viņiem savu pārsvaru, arī neko nerunāja, tikai nodomāja: «Ko nu šie muļķīši!»</p>
                 <p>Turpretim abas lielās partijas, tās strādāja naski. Ķēra biedrus, kur vien varēja, uzrunāja, lai turas priekš tā un atkal priekš tā ... Saimniecības vīri norādīja uz savu lielo pārsvaru, pret kuru turēties velti. «Tie tumšie goda vīri,» Šiliņš aģitēja, «tiks tā kā tā no biedrības izsviesti.» Tā pašu sacīja arī Rambergs. Še jāpiezīmē, ka toreiz vēl nebija pazīstams bīstamais apzīmējums «sarkans» ... tad viņi būtu aģitējuši pret sarkanajiem. Ja tikai tie pagāna revidenti nebūtu pretpusē ... Jo vilks viņu zin, ko tie sapulcei priekšā cels.</p>
                 <p>Zinātnieki turpretim izturējās it klusu, bet gatavojās lieliski. Tiem lielie aģitatori bija jaunie studenti. Katru biedri, uz kuru vien varēja cerēt, tie apstrādāja personīgi. Tā Mikentālu Kārlis pārdabūja zinātnieku pusē savu tēvu, kurš citādi, katrā ziņā, būtu bijis priekš saimniecības vīriem. Edelberts atkal pierunāja veco Kreili, gan pa vāciskam, gan latviskam, bet abi sapratās. Pēteris, tas jau nu gan tā svērās vairāk uz zinātnieku pusi, bet par Mārci vēl nekā nebūtu varēts sacīt. Bet kā tad nu tādā gadījumā, kur, jāteic, tavs miesīgs švāģers ir tai pusē, tu balsosi viņam pretim!?</p>
                 <p>Uz zinātnieku uzsaukumu iebrauca arī no laukiem liels pulks patriotu «tautu» glābt. No Raunas, no Piebalgas, no Vietalvas. No Vircavas Alunāni uz Jelgavas staciju bija atveduši veselas divas ores. Ingus, Edvards, Pūcīšu Ģederts, Ližēnu Naruns, visi zēni kā zaļokšņi un zin, ko viņi grib.</p>
                 <p>Tādēļ sapulces dienā biedrībā bija ļaužu kā melns! Sen tik daudz cilvēku uz sapulcēm nebija redzēti. Daudzi no tiem gluži pirmoreiz, pavisam tādi klusi, bet svaigi un droši. Saimniecības vīros, neraugot uz visu lielo pārsvaru, bija manāms tomēr tā kā nervozs uztraukums. J. Baumanis pirms sapulces atklāšanas pastāvīgi ņēma savu brilli nost, to slaucīja un sprauda atkal degunā, nolūkodamies kuplajā sapulcē, kura pastāvīgi auga. Uzlūkojot savu svaini, plecīgo Aleksanderu Štrauchu, kas nopietns vaigā pīpoja resno cigāru un gatavojās uz cīņu, tam gan dūša drusciņ</p>
                 <pb/>
                 <p>atplauka. Šiliņš vēl apstaigāja vienu otru no saviem pazīstamiem un to mudināja turēties ... «Šodien mēs viņiem parādīsim ... ārā no biedrības ar visu viņu politiku! ...»</p>
                 <p>Tomēr visai omulīgi arī viņam nebija ap dūšu. Jo viņš skaidri sadzirdēja, ko Lauris runāja ar Mārci. «Tu turi mūsu kanti, balsosi par Kalniņu?!» </p>
                 <p>«Katrā laikā!» Mārcis attrauca. «Šiliņu jau nu nekad!»</p>
                 <p>Kad bija pienācis nosacītais laiks un zāle jau gandrīz pilna, Baumanis piezvanīja. «Sapulce atklāta!» tas skaļi iesaucās.</p>
                 <p>Liela sakustēšanās, tad visi klusi kā baznīcā... Viņš bāls kā krīts brīdi noraudzījās kuplajā sapulcē, tad, pārspējis savu iekšējo nospiestību, iesāka: «Cienījamie biedri! Pirms stājamies pie dienas kārtības, es atgādinu to veco pasaciņu, kur tēvs mirdams saviem dēliem deva mācību. Viņš sasēja deviņus kociņus buntītē un lika tos pārlauzt! Neviens to nevarēja. Bet tad viņš attaisīja buntīti vaļā un pārlauza katru kociņu par sevi itin viegli ... Tas lai mums noder par mācību — —»</p>
                 <p>«Pasakas!» dažas balsis no sapulces viņu pārtrauca. «Pie lietas turēties.» </p>
                 <p>«Ja turēsimies kopā,» Baumanis pastiprinātā balsī iesaucās, «tad būsim stipri ... pa vienam mūs salauzīs viegli. Tādēļ mums nebūs klausīt vieglprātīgām musināšanām, bet turēties visiem kopā par savu biedrību —»</p>
                 <p>«Diezgan!» arvien skaļāki pacēlās balsis. «Vēlēt sapulces vadoni ...»</p>
                 <p>«Klusu!» Šiliņš, uzšāvies kājās, kā pērkons iesaucās un bargi uzlūkoja demonstrantus. «Ārā šos jaucējus!» atskanēja viņa piekritēju balsis ... Varēja manīt, ka sapulces abas daļas sāka viena pret otru rūkt.</p>
                 <p>«Lūdzu mieru!» Baumanis enerģiski nokratīja zvanu. «Kā jau teicu: vienprātība mūs dara stiprus ... spēks vienībā! — —» Kad sapulce atkal sāka izrādīt savu nemieru, tas ātri nobeidza: «Lūdzu uzdot kandidātus uz sapulces vadoņa amatu — —»</p>
                 <p>Viņš vēl lāga nebija paguvis izsacīt šos vārdus, kad viņu tikpat ka vētra pārtrauca. No vienas puses: «Šiliņ, Šiliņ!» No otras atkal: «Kalniņ, Kalniņ!»</p>
                 <p>Pats par sevi saprotams, ka Šiliņa vārds uz tāpeles tika rakstīts par priekšu. «Kalniņu vajag rakstīt pa priekšu!» dažas balsis neatlaidīgi oponēja. «Es saucu Kalniņu ... rakstiet Kalniņu ...» Sacēlās ellišķs troksnis, kam pa vidu skanēja priekšnieka zvans. Mazpamazām oponenti nomierinājās.</p>
                 <p>«Balsosim par Šiliņa kandidatūru!» Baumanis uzaicināja. «Kas tai piekrīt, to lūgtu piecelties ...»</p>
                 <p>Piecēlās vairāk nekā puse. Baumaņa sejs atplauka. Ar zināmu gandarījumu tas noskatījās sapulcē. «Redzams vairākums ...» tas sacīja.</p>
                 <p>Pretpartija uztraucās un Lauris vēl vairāk. «Nost ar Šiliņu, viņš ievilcis tautas naudu par dziedāšanas svētkiem!» tas, acīm ugunīgi spulgojot, iesaucās. «Tikai Kalniņš ir cienīgs mums par vadītāju būt! Tas ir vīrs, kas vedīs tautu pie gaismas un labklājības.»</p>
                 <p>«Itin pareizi ... pieņemts,» atskanēja no vienas puses balsis. No otras puses atkal: «Ko viņš tur muld!?» Atkal abas sapulces daļas sāka viena pret otru rūkt.</p>
                 <p>«Neuztraucieties, biedri, mēs jau balsosim arī par Kalniņa kandidatūru!» Baumanis tos mierināja, bet jau tādā balsī, kas lika manīt, ka iznākums tam jau drošs. «Kas ir priekš Kalniņa, lai pieceļas!»</p>
                 <p>«Visi, visi!» Lauris drošā paļāvībā iesaucās ... «Visi, kas vēlas atsvabināt tautu no verdzības ... visi, kas labi tautieši ...» Augstu galvu pacēlis, viņš liesmoja tikpat kā uguns ...</p>
                 <pb/>
                 <p>Notika arī kas negaidīts ... it kā hipnotizēta cēlās no sapulces vēl lielāka daļa nekā pirmīt ... Citi vēl vilcinājās, bet, redzēdami tik lielu pārsvaru, arī cēlās kājās...</p>
                 <p>Priecīga sakustēšanās starp zinātniekiem. «Mūsējie vinnē,» dažas balsis iesaucās ... Bet saimniecības vīri jau sāka protestēt ... «Viens diviem nedrīkst balsot ... tikai vienam drīkst nodot savu balsi ...» «Pārbalsot, pārbalsot!» vēl citiiesaucās ...</p>
                 <p>Baumanis, drusciņ padomājis, tam piekrita. Viņš pieņēma, ka biedri ar piecelšanos progresē un tagad piecelsies tikpat daudz vai vēl vairāk. Bet šoreiz priekš Šiliņš piecēlās pavisam maz. Ja pirmīt par balsu skaitu, varbūt, vēl varēja strīdēties, tagad nebija vairāk ko runāt ...</p>
                 <p>Nicinoši smiekli apstiprināja priekš Šiliņa tik bēdīgo faktu... «Kalniņa kungs, lūdzu, ieņemt savu vietu!» Baumanis, vaigā piesarcis, sacīja.</p>
                 <p>Kalniņš tuvojās katedrim. «Nu ir labi, sapulces vadonis mūsu!» zinātnieku partija sačukstējās ... «Nu ir dumji!» saimniecības vīri paklusu piegrūdās pie sāniem ... «Tagad mums jāsaturas ...»</p>
                 <p>Uzkāpis katedrī, jaunais sapulces vadonis kā uzvarētājs ar ērgļa skatienu pārskatīja sapulci. «Pateicos par dāvāto uzticību ... amatu pieņemu! Mans uzdevums ir sevišķi grūts, tādēļ ka biedri sašķēlušies divos naidīgos pulkos. Tam tā nevajadzētu būt! Mums vajag vienprātības. Nedrīkst būt nekādas izšķirības starp zinātniekiem un saimniecības vīriem, jo turībai ar izglītību vajag iet roku rokās. Izglītība palīdz turību vairot. Nekādi mēs nedrīkstam uzstāties pret inteliģenci un nepabalstīt studentus. Mums vajadzētu studentiem pazemināt biedru naudu uz vienu rubli, lai tie pie mums var iestāties »</p>
                 <p>«Bet kādēļ tad studentiem vien, kādēļ ne visiem mums, kam grūti iet?!» kāda balss spilgti iesaucās. Tas bija Koška, kurš lauza partijas disciplīnu un iejaucās lietā pats uz savu galvu. Viņš zināja, cik grūti gāja Gerlem ar biedru naudas samaksu, un tādēļ sirds viņam vārījās.</p>
                 <p>«Students pēc gadiem būs izstudējis, dzīvē iestājies, iegūs turību un sabiedrībā ieņems cienījamu vietu,» Kalniņš paskaidroja. «Turpretim no tāda, no kura nav nekas cerams, kādēļ tam kādu pavieglojumu?»</p>
                 <p>«Tā!» Koška vēl stingrāki pretim, un, kā redzams, arī Lauris ar viņu bija vienis prātis. «Tad mums jāgādā vienīgi priekš jums, lielmaņiem un bagātiem? Jūs priekš mums, nabagiem, nemaz?»</p>
                 <p>Kalniņš viņu ar to apsauca, ka pazvanīja pulkstentiņu.</p>
                 <p>«Lūdzu par to nerunāt! Tas taču še nepieder pie lietas.»</p>
                 <p>«Kā tā?!» arī Lauris, kas visu laiku it kā sastindzis bija klausījies, tagad iesaucās. «Vai tad mums, tautiešiem, nav visiem vienādas tiesības? Vai upuri, ja vajadzīgs, nav nesami visiem vienādi, tik studentiem, kā darba strādniekiem?»</p>
                 <p>Kalniņa pierē parādījās dziļas grumbas ... kratīdams pulksteņu, viņš to asi uzlūkoja. «Lūdzu apmierināties un par to nerunāt! Tas mums nav uz dienas kārtības ...»</p>
                 <p>Laurim piepeši acis ugunīgi iemirdzējās, un viņš saslējās vēl vairāk. «Nu, tad liksim to uz dienas kārtības! Nospriedīsim, lai nevienam nebūtu jāvergo priekš otra. Kāpēc tad studentam vajag lielākas tiesības nekā darba strādniekam?!»</p>
                 <p>Saimniecības vīri klausījās, klausījās, bet manīja, ka tas ir ūdens uz viņu dzirnavām. «Itin pareizi!» dažas balsis iesaucās. «Nost ar studentiem! Mums tādas studentes biedrībā nav vajadzīgs!»</p>
                 <p>Sāka atkal rūkt! «Skaties, kā viņš te mums jauc!» dažas balsis no zinatniekiem </p>
                 <pb/>
                 <p>īdzīgi iesaucās. Un Pēteris, kas bija ar sird' un dvēseli priekš zinātnieku uzvaras, nesaprazdams kodīja lūpas. «Ko tad viņš īsti grib?»</p>
                 <p>«Es runātāju saucu pie kārtības!» Kalniņš zvanīja. «Ja to neievērosiet, būšu spiests jums ņemt vārdu. ...»</p>
                 <p>Laurim sirdī it kā kas būtu trūcis. Tā runāja Kalniņš, uz kuru viņš visas cerības licis! It kā apstulbis tas lūkojās uz viņa, uz Pētera, uz zinātniekiem ... uz visām pusēm ...</p>
                 <p>Bet tie ir mēmi ... neviena mute neatdarās un viņam nepalīdz. Tikai īdzīgas un noliedzošas sejas visapkārt. «Ne pēdas es nekustēšu no vietas, kamēr jūs man nedosiet atbildi!» viņš saslējies iesaucās. «Mani jau tas sen moka un nedod naktīs miera. Es mīlu savu tautu jau gadiem, mīlu viņu vairāk nekā savu dzīvību. Bet, jo vairāk es to mīlu, jo grūtāki man iet. Jūs, študierētie un mācītie, vai jūs patiesi ar mums domājat?! Vai esam visi vieni un tie paši tautieši, mums visiem vienādas tiesības? Vai jūs gribat vest tautu no tumsas pie gaismas, no verdzības uz laimīgu nākotni? Redziet, to mums vajag likt uz dienas kārtības un par to spriest!»</p>
                 <p>Viņš to teica ar tādu sajūsmu un sparu, ar tādu dziļu aizrautību un apslēptu izmisumu, ka trokšņainā sapulce uzreiz palika klusa kā baznīcā. Kalniņš apjucis minstījās uz katedra un nesamanīja, ko darīt. «Tā kā runātājs nepaklausa manam aizrādījumam, tad es ņemu viņam vārdu,» tas noteica.</p>
                 <p>Bet Lauris nedomāja padoties. «Es nekustēšu, kamēr jūs man nedosiet atbildi. Jūs, jaunie studenti, dodiet mums zvērastu, ka patiesi strādāsiet priekš tautas ... strādāsiet, ka mums visiem ir labi ... visiem, lieliem un maziem! Un mēs jūs uz rokām nesīsim, savas sirds asinis priekš jums upurēsim. Apsoliet mums ... dodiet zvērastu!»</p>
                 <p>Apstulbusē sapulce pamazām sāka palikt atkal nemierīga. «Ko tas cilvēks tur muld!?» «Vai viņš nav jāved uz Rotenburgu?» Arvien vairāk pacēlās balsis... Neizprata ne zinātnieki, ne saimniecības vīri, vai tas viņiem par labu vai sliktu kliedz. Bet Šiliņš jau zināja, kas apmēram no Laura sagaidāms. «Ārā ar viņu!» tas iesaucās, un citi tam piebalsoja ... «Ārā no sapulces ar šiem dumpiniekiem! ...»</p>
                 <p>Bet Koška arī nebija slinks pretim. Viņš arī prata kliegt, un Gerle, kas tāpat bija iemetis krietnu špukteri, darīja savu. «Ārā ar studentiem! Nav vajadzīgs zinātnieku! Ārā no biedrības! ...» Saimniecības vīri, īsti neizprazdami, uz ko tas iziet, sadalījās divās daļās. Vieni kliedza: «Nost ar zaļiem puikiem un studentiem!» un otri: «Ārā ar dumpiniekiem! ...»</p>
                 <p>Uzbudinājums sagrāba visu sapulci, ka pat apķērīgais Kalniņš uz katedra uztraucās. Viņš zaudēja apķērību un sāka pats līdzi kliegt. «Kas tas ir, cilvēks, ko jūs tur runājat?! Jūs gribat inteliģentos spēkus izslēgt no līdzdarbošanās biedrībā! ...» Un, kad tie vēl nemitējās trokšņot un kliegt par studentiem, tas pērkona balsī pārkliedza visu sapulci... «Kas jūs esat par vīriem tādiem?!» Un pagriezās sānis pie saviem piekritējiem: «Dodiet man rungu, un es tos visus izdzīšu no sapulces! ...»</p>
                 <p>Uzreiz miers, bet Lauris it kā samulsis raudzījās uz visām pusēm, ko teiks viņa piekritēji. Mārcis slēpās savam sievas tēvam aiz muguras. Didžis un Andrejs nodūruši galvas, neliekas ne zinis. Tikai Pēteris stāv nemieru vaigā un skrullē savas ūsiņas. Pēteris viņu saprot, un, ko Pēteris viņam saka, tas ir viss... Un tādēļ lepns šinī apziņā, ka ir vēl, kas viņam līdzi tur, tas lepni sit pie krūtīm: «Mēs arvien kā vīri esam stāvējuši par tautu un stāvēsim arvien joprojām! ... Es un Krauklīts, un Varaidošu Zanderis — —»</p>
                 <pb/>
                 <p>Pēterim beidzot apskrējās žults: «Klusu, jūs plikadīdas!» viņš īdzīgi iesaucās. «Ko jūs te arvien: tauta un tauta! ... Pirms nopelniet sev godīgi maizi, tad runājiet.»</p>
                 <p>It kā no zibeņa ķerts Lauris saduga un platām acīm, it kā izbijies, savu draugu uzlūkoja ...</p>
                 <p>Un Varaidošu Zanderis, dabūjis vārdu, piepeši parādās katedrī: «Revizijas komisijas vārdā lieku priekšā balsot par to, lai šie kārtības traucētāji tiktu izraidīti no sapulces.»</p>
                 <p>«Jā, jā,» Pēteris vēl, īdzīgi skatīdamies viņam acīs, apstiprināja ... «Ar savām pļāpāšanām tikai traucējat un gribat izjaukt sapulci ...»</p>
                 <p>«Ā!» Lauris tikpat kā aizšauts ērglis iebrēcas un uzlūko Pēteri ar tādām acīm, it kā sacīdams: vai tu labāk nevarēji izvilkt nazi un iegrūst man sirdī... No uztraukuma tas dreb pie visas miesas ... Gribētu ko sacīt, bet nesamana ... raibas dzirksteles tam mirgojas priekš acīm ... tas sakampj galvu ...</p>
                 <p>Pēteris tikai tagad atjēdzās, cik dziļi viņš to ievainojis, bet nesamana un diez ko dotu, ja to nebūtu sacījis ... Bet nu ir par vēlu. Sapulce top arvien vētraināka, arvien draudošākas balsis: «Ārā no biedrības šos dumpiniekus un plikadīdas, ārā! ...»</p>
                 <p>Sapulces vadonis liek par to balsot, un gandrīz vienbalsīgi tas tiek izbalsots laukā ... Krišjānis Kalniņš pasludināja, ka tam jāatstāj sapulce. Koška un Gerle uzreiz klusu kā pelītes.</p>
                 <p>Viņš nedzird ... top uzaicināts otrreiz atstāt sapulci. Starpingks, kas ir kārtībnieks, taisās, ja viņš neies, izsviest to ārā tantaru tantariski. «Netaisi figūras!»</p>
                 <p>«Ak š'tā!» tas piepeši saslējās un ugunīgām acīm uzlūkoja šo satrakoto baru. «Š'tā! Tad tāda jūsu tautas mīlestība! ... Nāks laiks ... nāks laiks — — »</p>
                 <p>Lepni pacēlis galvu un nokratījis pīšļus no kājām, tas drāzās uz durvju pusi. «Hahaha!» vēl noskanēja viņa šausmīgie smiekli.</p>
                 <p>Tie nebija visai omulīgi. Daži, mēles izkāruši, viņam mēdījās vēl pakaļ: «Hahaha! Žurka tāds ...» Starpingks viens no ģiftīgākiem. «Sen jau tam tēviņam vajadzēja durvis parādīt. Saņem te tādas ļerpatas cauriem ceļa galiem un tad vēl brīnās, ka valdīšana uz biedrību netura labu prātu . ..»</p>
                 <p>Pēteris bija piesteidzies, kad Lauri taisījās sviest ārā, lai vismaz neļautu viņu grūstīt. Katrs zaimu vārds viņam, tā sakot, kniebšus knieba sirdī. «Ko nu jūs, Starpiņ, runājat!» tas sāpīgi sacīja. «Jūs to cilvēku nepazīstat un nevarat iedomāties ...»</p>
                 <p>«Jā, jā, tu jau viņam tas aizstāvis!» tas pikti atbrēca. «Lien tikai viņam vien ... kamēr pašam sāks ņemt aiz rīkles. Tādus štrunt — — tādus jau vajag spiest tikpat kā velnus ... spaidīt un mīdīt ar kājām, kamēr tiem beidzamā lupte iet laukā. Tad viņi nepalaidīs muti ...»</p>
                 <p>Troksnis mazpamazām aprima, un sapulces darbība sāka iet pilnā spēkā. Nodeva priekšniecība savu pārskatu, pēc tam nāca revidenti. Tie, protams, priekšniecību plucināja, ka spalvas vien putēja. Sapulce izvērtās interesanta. Pēteris to visu tomēr noklausījās pa ausu galam, jo viņam sirds sāpēja Laura dēļ. Kamdēļ tad viņam vajadzēja tam to sacīt?! Taisnība jau nu gan tā savā ziņā bija, bet, ja viņš būtu zinājis, ka tas tam tik dziļi ķērās klāt, viņš ne par kādu naudu nē! ... Pastāvīgi priekš acīm neaprakstāmais, neizsakāmais skatiens. Tas viņam nedeva miera.</p>
                 <p>Sapulcei pilnā gaitā esot, viņš to atstāja un aizgāja apakšā lūkoties, kur Lauris palicis.</p>
                 <pb/>
                 <p>Tur viņš sēdēja ēdamzāles kaktā, galvu domīgi atspiedis uz rokām. Garā bārzda tikpat kā galdā ieaugusi. Viņš nemana, ka Pēteris tam tuvojas, vai arī negrib to manīt.</p>
                 <p>«Piedod man, Lauri, ka es tev augšā tā uzkliedzu,» viņš iesāka. «Man ļoti žēl, bet tas nebija tā domāts. Bet tu jau arī drusciņ varētu būt kā cilvēks! Tu kliedz, brēc, izjauc gandrīz sapulci, kurā mums pārsvars. Sadzen tad otrreiz visus kopā, un saimniecības vīri tad mūs pucē laukā. Es nezinu, kā tā var. Tu tikai: tauta un tauta! Tādas bērna valodas. Vai tad mēs nezinām, kas tauta? Es tāpat to tautu mīlu kā tu ... mēs visi to mīlam. Bet prātīgs cilvēks taču sev nevar skādi darīt.»</p>
                 <p>Viss velti. Viņš runā pret to tikpat kā pret mūri. Lauris gluži mēms un kurls.</p>
                 <p>«Nu, tad dzirdi jel, piedod man, ja tu domā, ka es tevi esmu apvainojis. Savu sirdi jau nevaru tev parādīt, bet tu taču zini, ka es ar tevi tikai labi domāju. Tu varētu gan arī drusciņ vairāk domāt par sevi. Manai sievasmātei taisnība, un arī mana sieva saka: kad tas Lauris reiz paliks prātīgāks?! Liels cilvēks taču nevar rīkoties kā mazs bērns, nu, dzirdi taču!»</p>
                 <p>Bet viņš ne vārda. Piecēlies uzlūko viņu tāpat kā pirmīt. Tikai sāpēm klāt mēma nicināšana un lepna pacelšanās. «Ko tu gribi no manis?! Es tevi nepazīstu ...» Tad uzgriež viņam muguru un iet projām.</p>
                 <p>«Nu, pagaidi taču, Lauri, Lauri!» Pēteris viņam nosauc pakaļ. «Nu redzi, kāds viņš cilvēks ...»</p>
                 <p>Runā, kā gribi, Lauris neklausās un aiziet.</p>
                 <p>Pēteris nevar saprast un sapīkst pats uz sevi. Kādēļ tad viņš skrien pakaļ šim cilvēkam un ubago, lai tas viņam piedod? Vai viņam tas vajadzīgs? Nu, lai jau tas skrien, kad grib, viņš Pēteris Krauklīts ir un paliek. Uz viņu vis neviens nevar sacīt, ka tas plikadīda. Tādēļ viņš atmeta ar roku un gāja atpakaļ sapulcē.</p>
                 <p>Te gāja pārāk spoži. Šiliņš no revīzijas komisijas tika dīrāts tikpat kā āda. Trūkstot nauda par dziedāšanas svētku biļetēm un diezin kas vēl viss. Šiliņš gan turējās pretim, sauca uzsaukdams: «Tas ir melots, ir melots! Tā ir zinātnieku politika, lai dabūtu pie malas tos, kas priekš biedrības ko darījuši ...» Un tamlīdz vēl ... Bet pie tam pats uztraukts uz nebēdu un nobaidījies kā drāna ...</p>
                 <p>Kā tur nu īsti bija, vai iztrūkums tīšs un ar nodomu vai pārskatīšanās, to īsti nevarēja izprast. Daži viņa sirdīgākie piekritēji gan sacīja: «Ko tad šie citu teiks?! Ja jau vainu meklē, kur to nevar atrast. ..» Bet lielā daļa pašu saimniecības vīru bija tajā pārliecībā, ka «šmuce» jau nu gan ir. Gan sāpīgi tas atzīties partijai, bet neko darīt. Zinātnieki viņus nu caur to ņems nost, tādēļ viņi uz Šiliņu bija bezmērīgi noskaitušies.</p>
                 <p>Sprieda un plēsās tālāk. Vieni pastāvēja uz to: apvainojumu kā nedibinātu atraidīt. Pērnējie revidenti atraduši visu par pareizu, un pērnā sapulce gada pārskatu jau apstiprinājusi. Otri prasīja, lai tādēļ tiek iecelta komisija, kas lai lietu izmeklē un sauc arī pērno revīzijas komisiju pie atbildības par nolaidību. Un trešie, lai lietu izšķir uz pēdām un Šiliņu, ja tas vainīgs, izslēdz no biedrības.</p>
                 <p>Lieta izvērtās tik raiba, ka, ja kāds gribēja izrauties un izrunāties, tad to varēja darīt tiku tikām. Tādas debates un vārdu cīņas nevienā Latviešu biedrības sapulcē vēl nebija redzētas. Bet Pēteri visa tā būšana atstāja aukstu. Viņam pastāvīgi prātā Lauris. Kā tas nu ir? Tik ilgus gadus nodzīvojuši kā draugi, uzreiz saķeras: ņer, ņer ... tikpat kā divi suņi un negrib vairs viens otru redzēt. Un tīri par neko. Pēteris sāka dusmoties pats uz sevi. Kādēļ tad viņam vajadzēja runāt? Lai citi tam būtu to teikuši, kas viņam gar to daļas.</p>
                 <pb/>
                 <p>Sapulce tagad tā iet, ka labāk vairs nevar vēlēties, bet paša Laura nav. Jāiet uz ielas, varbūt, ka viņš vēl kur tuvumā. Varbūt arī atnācis atpakaļ. Nu, kā tad tas uz viņu tā varēja ļaunoties. Ja nu arī viņam tas vārds tā pasprucis, domājis viņš to tā nav.</p>
                 <p>Viņš patiešām izgāja uz ielas, skatījās uz visām pusēm, bet nekur saredzēt. Arī atpakaļ Lauris nebija atnācis, jo apakšā viņš velti pēc tā lūkojās.</p>
                 <p>Kad viņš ieradās atkal atpakaļ sapulcē, lieta bija jau nobeigta un Šiliņš tikpat kā notiesāts. Iecelta jauna revizijas komisija, kurai jāizmeklē visa tā lieta no jauna, arī kā pērnie revidenti revidējuši, jāsasauc tad otra ārkārtēja sapulce, no kuras tad vainīgie lai saņem spriedumu. Bet jau šinī sapulcē bija atklājies tik daudz, ka nevienam, pat Šiliņa viskarstākiem piekritējiem, nevarēja būt šaubu, ka viņš tiks no biedrības izslēgts un ievilktā nauda viņam biedrībai būs jāatmaksā.</p>
                 <p>Pat Šiliņš pats neko labu neparedzēja, bet saņēma spriedumu tikpat kā pāršauts briedis. Viņš jau sāka draudēt biedrībai ar slēgšanu. «Tā ir bezkaunība, tā ir dumpība, tā ir sacelšanās pret priekšniecību. Es par to sūdzēšu ekselencei. Vai tie ir tautieši, vai tie ir inteliģenti?!»</p>
                 <p>Tagad visi no viņa kā atsaluši, neviens ar viņu vairs negrib kopā būt. Viņš vedināja vienu otru iet līdz ar viņu apakšā pie bufetes un iedzert šņabi, bet visi atraujas, it kā viņu nemaz nedzirdētu. Viņš tagad viens vienīgs pie bufetes un stiprināja dūšu tikpat kā koks un līdz ar viņu Koška un Gerle, kuriem pazudis partijas galva un kuri nezināja, ko darīt.</p>
                 <p>«Āre, Šiliņ, tu izsviedi mūs ārā, citi izsvieda tevi,» Koška to uzrunāja. «Tu esi nu tagad tāds pats tautietis kā es un Gerle. Visi mēs esam labi pļēguri. Redzi, Lauris, tas ir riktīgs tautietis, bet tādēļ arī viņš jums nepas ...»</p>
                 <p>Šiliņš to nemaz nelikās dzirdot un guģojās tālāk. «Vai tie ir tautieši, Latvijas dēli?! Vai tie apdomā, ko tie dara? Tas jau tikpat, kā kad tu savam tautietim aizgriez rīkli cieti.»</p>
                 <p>Koška noraustīja kamiešus. «Nu, tu jau arī nekāds labais tautietis neesi ... bāz, kur tik vari, savā kabatā. Tādi jūs visi esat, tie mācītie un turīgie. Raujat katrs, kur pietiekat, tikai mums, nabaga ļautiņiem, zināt kaisīt smiltis acīs. Kas jums nekaiš taisīt «forštelungas» un dziedāšanas svētkus! Kad divi rubļi nāk biedrības kasē, tad trešais jau ieslīd tavā kabatā ... Izsauc mums labāk brandavīnu.»</p>
                 <p>Šiliņam jau glāzes bija pielietas, lai dzer! Viņš nesacīja nekā ... viņš pavisam bija sajucis.</p>
                 <p>Augšām gāja vēlēšanas pilnā spēkā. Daži vēl šaubījās, kāds būs iznākums, jo saimniecības vīriem jau tāpat spēki bija lieli. Teica, ka balsu skaitīšana ejot uz beigām. Te Štālberģis aizlikās projām cauri ēdamai zālei, ne vārda nesacījis. Tagad vairs nevajadzēja prasīt, kurā pusē uzvara. Zinātnieku kandidātu liste bija ņēmusi ar lielu balsu vairumu. Izgājis labāki, nekā cerēts, tikai Pēterim vienmēr prātā Lauris un Lauris.</p>
                 <p>Prasīja Koškam, vai tas nav redzējis? Nē, nezin, kur palicis.</p>
                 <p>Zinātnieki pēc beigtas sapulces spieda viens otram rokas un novēlēja laimes. Kopīgi pie glāzītes pārrunāja arī kritiskos brīžus. Lauris, tas lops, tik tik nav izjaucis, un tad saimniecības vīri nākošu reizi būtu viņus izskalojuši pavisam laukā. Bet nu ir labi, nu ir labi. Kad Šiliņam pašam, tam lielākam mutesbajāram, mute cieti, tas ir ko vērts un biedrības turpmākā dzīvē daudz ko nozīmē.</p>
                 <p>Pēterim tas viss tomēr nedarīja nekādu prieku ... saīdzis, it sabozies tas devās uz mājām. Biedrībā viņš vairs nedzīvoja. Priekš kāda laika bija nodevis</p>
                 <pb/>
                 <p>biedrības bufeti tālāk citam, jo tagad viņam tas bija par maz. Tagad tas bija sācis krāmēties ar tām mājām un gāja diezgan brangi. Te pirka, tur pārdeva, pārbūvēja, piestiķēja, un rēķins arvien iznāca.</p>
                 <p>Kad arī tam Laurim nu būtu sviedies vairāk uz roku. Pārdomājot šīs dienas notikumu, viņš sajuta tā kā pārmetumu. «Es mīlu savu tautu, ka karstāk vairs nevar mīlēt,» viņš visas sabiedrības priekšā bija atzinies ... «ilgus gadus jau mīlu! Bet, jo vairāk es to mīlu, jo man iet grūtāki.»</p>
                 <p>Kāpēc tas tā? Tā ir liela netaisnība. Un tāpēc viņš Lauri gribēja satikt un par to izrunāties. Kādēļ tad lai viņam vienam nebūtu nekā? — — —</p>
                 <p>Viņam nepalaimējās satikt. Lauri nekur redzēt. Kad runas vīri sanāca jaunā sastāvā, Krišjāni Kalniņu ievēlēja par priekšnieku. Tā taču bija Laura karstākā vēlēšanās, bet viņa nav! Jaunie runas vīri izmaksā tādu smalku boli, bet viņš biedrībā nemaz neieronas. Ir arī cilvēks!</p>
                 <p>Pagāja vairākas nedēļas. Katram vienam cilvēciņam Pēteris apprasījās, vai nav Lauri redzējis? Bet nezin neviens. Pazuda arī Koška un Gerle. Vai tad nu tīri Daugavā būs iekrituši, vai?!</p>
                 <p>Nu, ka ne, ne. Viņam pašam savas darīšanas. Aizeks Jochumsons atkal Pārdaugavā uzgājis kādu būvgrunti, kuru varot dabūt par smieklu naudu. Tikšot tur vilkta cauri iela, un tad vērtība pacelšoties vismaz par 100 procentu. Tādēļ vajagot pasteigties.</p>
                 <p>Bija jau ziedonis pilnā spēkā ... lapas plauka, un ziedi raisījās. Paņēmuši fūrmani, viņi laida pāri pa dzelzu tiltu ...</p>
                 <p>Aizeks viņam teica un teica, un rēķināja uz pirkstiem priekšā lielo peļņu. «A gor a fainer Geseft!» Te viņš ierauga priekšā kādus četrus gājējus pulciņā ... ceļa kules uz muguras ... naski vien metas projām.</p>
                 <p>Jau no muguras puses tie liekas būt viņam pazīstami. Riktīgi, viens jau Koška! Iet ar savām līkām kājām grīļodamies. Un otrs ir Gerle, piesārtis vaigā, aiz cepures zieds! Trešais Laura Ernestelis, kas pagriezis pret viņu savus ņirdzošos zobus. Un ceturtam vajag būt Laurim. Pavisam salīcis! Riktīgi, piebraucot klāt, redz, ka tas ir Lauris. Tas pagriež savu vaigu ... gan skumjš, bet nopietns un mierīgs.</p>
                 <p>«Lauri!» Pēteris iesaucās, bet pajūgs jau palaidis garām. «Lauri, man ar tevi jārunā ...»</p>
                 <p>Viņš izkāpj, gaida kamēr tie pienāk. Fūrmanis solīšiem brauc uz priekšu.</p>
                 <p>Kad tie pienākuši, Pēteris paceļ cepuri. «Dievs palīdz, draugi! Lauri, kur tad tu mīti, ka tevi nevar nekur satikt?»</p>
                 <p>Viņš gan saņem dieva palīgu, bet vairāk neko neatbild. Iet savu ceļu, un arī citi cieš klusu.</p>
                 <p>Pēterim metās ap sirdi tik savādi un sāpīgi. «Tad tu no Rīgas aizej?» viņš jautāja tālāk.</p>
                 <p>«Jā, mēs visi!» Lauris drūmi atbildēja. «Mums tāda Rīga visur! Tev viņa ir tēvu zeme, mums ne ...»</p>
                 <p>Pēteris nesamanīja, ko tālāk sacīt. «Vai tad Ernestelis arī līdzi iet?!»</p>
                 <p>«Jā. Meistars viņu padzina. Redzi, tā mums iet! Viņu padzina vācietis, mani latvietis ...»</p>
                 <p>Atkal Pēteris nesamanīja, ko atbildēt, un klusēdami viņi soļoja uz priekšu. «Lauri, tu jau vēl nemaz nezini!» viņš beidzot iesaucās. «Mēs ievēlējām Krišjāni Kalniņu biedrībā par priekšnieku ...»</p>
                 <p>Lauris mazcienīgi atmeta ar roku. «Liecies nu, Krauklīt, mierā. Viss viens pīpis: Šiliņš vai Kalniņš ...»</p>
                 <p>«Kā tā?! Tā tu nesaki! Tagad nu biedrībā ir pilnīgi tā vienprātība, par kuru tu sapņoji. Kad tu redzētu, cik tagad visi saticīgi. Nekādu ķildu un naida vairs ... visi turas kopā kā brāļi. Tagad mēs gūsim tautai ziedošo nākotni ...»</p>
                 <p>Laurim acis ugunīgi iemirdzējās. «Mēs nekā negūsim! Mēs neesam mēs... neesam tie brāļi, par ko uzdodamies. Pēter, man tagad acis atdarījušās! Tu taču pats sacīji ļoti patiesu vārdu: plikadīdas, nopelniet pirms sev maizi, tad runājiet par tautu! Jūs, kam kas ir, esat citi, un mēs, kam nav nekā, esam atkal citi ...»</p>
                 <p>Piesarcis un klusēdams Pēteris atkal brīdi gāja viņam līdzi. «Es zinu, Lauri, ko tu gribi teikt. Nav pareizi! Redzi, mums vienam otram ir kāds nieks iedzīvots, bet tev nav nekā! Bet, kad vajadzējis cīnīties par tautu, tu arvien pirmais esi griezis krūtis pretim. Tu esi bijis trimdā un cietis vairāk nekā mēs visi citi. Īstenībā tev pienāktos tas, kas mums vienam otram. Bet tu nekur neesi ticis. Vairāk, jāteic, nav kā tā plikā dzīvība. Es saku, Lauri, nav taisnība tā, nav »</p>
                 <p>«Taisnība!?» Lauris, it kā viņu pārsmiedams, iesaucās. «Kad tas tai pasaulē citādi bijis un kad tas citādi būs?»</p>
                 <p>«Bet, vecais draugs, tu mani vēl nepazīsti!» Pēteris turpināja. «Dažādi jau man pašam gājis, pats redzēji ... kā pliks kūlos pa nātrēm. Bet tagad jau nu arī es ko varu. Vai zini, Lauri, saņem dūšu un atver atkal darbnīcu! Vai iepērc kādu nameli. Es tev palīdzēšu! Ar tādu cilvēku kā tu es dalu savu pēdējo kumosu. Nu, ko tu domā? Paliec Rīgā ... sapurinies drusku, un tev nebūs jāvergo priekš cita.»</p>
                 <p>Viņš bija sagaidījis, ka Lauris viņa piedāvājumu pieņems ar prieku, sitīs tam plaukstā: «Paldievs, draugs, pateicos par tavu labo sirdi!» Bet viņš ļoti maldījās. Lauri tas viss atstāja gluži aukstu. «Vai tad tu domā, ka es par sevi tik daudz bēdāju?! Nemaz! Bet man sāp, ka es tautai nevaru līdzēt. Esmu maldījies, pieņemdams, ka caur vienprātību un saticību gūsim nākotnes ziedu laikus. Šie maldi man sāp! Jūsu izsmieklis pret nabago tur sapulcē — — vai zini, tikpat kā aklam tas norāva man «nost no acīm to deķi»! Nē, nē, mēs nekad nevaram vieni būt — — nekad tie nebūsim. Nu, labi, man nebūs jāvergo, tu saki! Bet Koškam būs tāpat jāvergo, Gerlem ...»</p>
                 <p>Šāds necerēts atraidījums Pēteri mazliet ievainoja ... viņš sāka skaisties. «Ir taču arī Koškam bijusi pie manis maize un pajumte. Ja viņš būtu cik necik kā cilvēks, arī viņam varētu palīdzēt — —»</p>
                 <p>«Nē, nē, draugs!» Koška metās pulkā. «Pateicos par tavu sāl' un maizi, bet negribu vairs turpmāk tavas žēlastības. Gribu paskatīties, kā citur pasaulē.»</p>
                 <p>«Nu, redzi!» Lauris sāpīgi iesmējās. «Visiem tu nevari palīdzēt. Un, ja arī tu mūs visus trīs iztaisītu laimīgus, vēl paliek tūkstoši un tūkstoši, kuriem tu nevari līdzēt! Ja jau tas atkarātos tikai no tevis vai manis, tad jau būtu labi. Bet tur ir pavisam kas cits. Pateicamies par tavu labo sirdi, bet mūsu ceļi šķiras. Paliec vesels un ļauj mums iet . ..»</p>
                 <p>Tātad nekā! Pēterim nezin kāpēc tā, kas sāka spiest un knaibīt sirdi. Mēmās sāpēs viņš Lauri kādu brīdi uzlūkoja. «Nu, labi, jūs esat simti un tūkstoši! Mēs tiem visiem palīdzēt nevaram. Bet kādēļ tad tev vajag būt pie tiem simtiem un tūkstošiem? Kad mēs viņiem nevaram līdzēt, tu arī viņiem nevari līdzēt. Kādēļ tu nevari palikt pie saviem tautiešiem, kas tev pašam palīdz? Vai tad tev patiešām nav iespējams savu dzīvi grozīt? Nu, tici taču, ka es tev ar visiem spēkiem gribu palīdzēt ...»</p>
                 <pb/>
                 <p>«Var jau gan būt, bet es esmu jau par vecu. Nu, ko es varu darīt, ka es tāds esmu. Savā dzīvē esmu saņēmis tik daudz triecienus, kas mani par tādu padarījuši. Tu jau pats atminēsies, ka pirms savas izsūtīšanas es biju brangi iedzīvojies. Ja mani nebūtu ielikuši cietumā un izsūtījuši, es būtu tagad, varbūt, tikpat turīgs kā jūs dažs labs. Bet nu reiz esmu izrauts no jūsu dzīves. Man citādas jūtas un jušanas. Kas dzīvē grib tikt uz priekšu, tam vajag mācēt. Es nemāku, kā tu pats redzi. Palikšu arvien tai pusē, kurai nav nekā ...»</p>
                 <p>«Bet vai tad tas tikpat kā ar cirvi nocirsts!» Pēteris pārmetoši iesaucās. «Jūs tie, kam kas ir, mēs tie, kam nav nekā. Nu labi, jums nav nekā, bet vai tādēļ jums jāraisās vaļā no savas tautas?! Vai tad jums nemaz nav jācīnās pret vāciešiem par savu nākotni? Vai tad jūs tā nosodīti, ka ir vairs ne cerēt nedrīkstat savu stāvokli uzlabot?!»</p>
                 <p>Lauris sērīgi pasmaidīja. «Tikai ne caur jūsu biedrību! Kas to domā, tas maldās ļoti. Ko tas nozīmē, cīnīties pret vāciešiem? Mums ir vienalga, vai vācietis vai latvietis, vai žīds, vai krievs. Kādēļ lai mēs savā starpā plēšamies? Gerle, piemēram, ir vācietis, bet kādēļ es lai viņu nīstu? Viņš man lielāks brālis nekā tu.»</p>
                 <p>Gerle, to dzirdot, lepni saslējās un viņu kā no augšienes uzlūkoja. Arī Koška izgāza krūtis. «Mēs visi esam viens un viens,» viņš papildināja, «esam tūkstoši un tūkstoši ... mēs visi, kam nekā nav ...»</p>
                 <p>Atkal brīdi klusēdami tie soļoja uz priekšu. «Kurp tad visi dosieties un ko iesāksiet?» Pēteris beidzot bažīgi ieminējās.</p>
                 <p>«Nezinām!» Lauris atbildēja. «Ejam uz zila gaisa. Tiem, kuriem nav nekā, tiem tāds pat dievs visur ...»</p>
                 <p>«Tātad jūs vairs tautībai neticat!?» Pēteris skumji iesaucās. «Jūsu dzīvei vairs nav nekādu mērķu ...» Pār viņa ķermeni pārlaidās it kā sāpju vilnis un sāka durstīt viņa sirdi.</p>
                 <p>«Mums priekšā pelēks un pelēks!» Lauris domīgi attrauca. «Tikai to zinām, ka sliktāki mums vairs nevar iet un zemāku vairs nevaram krist. Un, ja mēs varētu celties, tad tikai paši caur sevi un ne caur jums. Kā Gerle saka, tad viņa faterlandē, Sakšos, strādnieki un visi tie, kuriem nekā nav, jau esot nodibinājuši tādu lielu biedrību. Gribot viens otram pret vergošanu palīdzēt. Redzi, to es saprotu. Mēs ... mūsu darba ļaudis ... gan vēl tik tālu neesam. Mēs zinām gan, ka mums sāp, bet nezinām, kur mums sāp. Kā mēmi cietēji visi kopā nesam savu nastu, viens otram neko nesakām un viens otru nesaprotam...»</p>
                 <p>Bija pienācis ceļa gals. Viņi gāja tālāk pa Jelgavas šoseju, un Pēterim vajadzēja nogriezties pa Lielo Altonavas ielu. «Nu, tad ardievu, draugi,» Pēteris sniedza roku uz atvadīšanos. «Lai dievs jums palīdz.»</p>
                 <p>«Ardiev, ardiev!» Lauris sirsnīgi kratīja viņa roku. «Lielu ceļa gabalu esam nostaigājuši kopā kā krietni biedri. Nenesīsim arī turpmāk viens pret otru sirdī naidu. Ne mēs paši, ir kaut kas stiprāks, kas mūs šķir. Dzīvo vesels, Pēter! Varbūt, ka dzīvē vēlreiz satiekamies, varbūt arī, ka ne ... Lai dievs tev palīdz iegūt labi daudz māju.»</p>
                 <p>Sāpju vilnis atkal pārskrien pār viņa sirdi. «Vai tad patiešām nebūtu iespējams, ka jūs paliekat!» viņš aizrauts iesaucās.</p>
                 <p>«Nav iespējams!» Koška lepni sita sev pie krūtīm. «Mēs esam tie, kuriem nekā nav.»</p>
                 <p>Viņi aiziet! Viņš paliek kā sastindzis uz vietas un noskatās. Bet gabaliņš no viņa sirds it kā atdalās un aiziet tiem līdz. Viņš iegādājās savas jaunās dienas, kad, ganus beidzis, no Bērzmuižas ļaudīm devās uz Rīgu. Cik tie cilvēki</p>
                 <pb/>
                 <p>viņam tuvi un mīļi, cik labprāt tas būtu viņu vidū! Bet nevar, ir ciešām važām saistīts pie Rīgas, pie saviem īpašumiem, ģimenes un laimes.</p>
                 <p>Pēteris mēmi noraustīja kamiešus. Skatās turp, kur viņi aiziet ... cepures vicinādami, vēl no tālienes no viņa atvadās.</p>
                 <p>Pretim piepeši parādās jātnieks ar jātnieci, aiz tiem vaļēja ekipāža. Jātnieki ir fon Bimmelšteins ar baronesi Ortrudi. Ekipāžā sēž konsuls ar kundzi. Laikam gan kur viesībās bijuši.</p>
                 <p>Viņš sveicina, bet tie neievēro ... viņu nemaz nepazīst. Nevajag arī! Arī viņš reiz brauks tādā pat ekipāžā, un viņa bērniem, varbūt, arī būs jājami zirgi. Tikai pagaidiet, lai latvieši nāk drusciņ pie elpas, tad redzēsiet, kas tie par vīriem. Tur augsti un slaidi paceļas Rīgas torņi, tikpat kā toreiz, kad viņš tos pirmoreiz redzēja un bija no svētām jūsmām sagrābts. Bet tagad tā nav tik vien kā jūsu Rīga, tagad tā arī mūsu Rīga!</p>
                 <p>«Kā tas tai pasaulē ir?!» viņš, uz priekšu braukdams, nodomā. «Tik tuvi cilvēki, jāteic, radi, un esam kļuvuši tādi svešinieki. Ne krusttēvs to tā gribētu, ne es ... Un aiziet atkal tie, kas man stāvēja tik tuvu. It kā kāds neredzams spēks mūs rautu vienu no otra nost!</p>
                 <p>Kā tas nākas, ka mēs tā tiekam raustīti un svaidīti? Noslēpuma atslēga meklējama iekš tam, ka neesam arvien tādi, kā bijuši, bet topam arvien citādi. Kāda manta, tāds vīrs. Krusttēvs, kad tas ar veco «Trīs Rozes» Mārtiņu slaucīja kopā ielu, bija citāds, un tagad kā konsuls tas atkal citāds. Kad es Bērzmuižas ļaudīs ganos gāju, es biju cits, pie Brikmaņa kā komijs atkal cits, un tagad atkal esmu gluži cits vīrs. Man citas domas galvā, citas intereses. Un viņi, tie, kuriem nav nekā, viņi ir atkal citi. Ir taisnība, ko Lauris saka, viņu likteni es nespēju grozīt. Iedot ūdens malku izslāpušam, maizes kumosu izsalkušam, ja tas pie manām durvīm pieklauvē, tas arī ir viss, ko es spēju. Dzīve iet savu ceļu, un, kur nav saimnieciska pamata, tur nevar līdzēt ar labu sirdi ...»</p>
                 <p>Viņi iet kā brīvi putni brīvā dieva pasaulē un meklē, kur tie var nolikt savu galvu. Un tomēr viņš tik labprāt būtu starp tiem. Bet viņam jāpaliek savā vietā. Viņu saista dzīves slogs. Tam jāvairo savi īpašumi, jāgādā par savu bērnu nākotni, par tiem, kuri viņam jau ir un kurus dievs vēl dos. Viņš sajūt, ka tam tik daudz uzticēts un liela viņa atbildība. Tāpat kā kapteinis viņš saistīts uz sava dzimtes kuģa, uz kura tam jāpaliek līdz beidzamam.</p>
                 <p>Uz priekšu, arvien uz priekšu! Arvien vairāk un vairāk tam jāiekaro no dzīves priekš sevis. Tikai tad latvieši nāks pie svara un panāks ko, ja viņiem kas būs. Lai tie, kam nav nekā, iet savu ceļu, «mēs paliekam», tas sita sev pie krūtīm ... «Mēs neatkāpsimies ... mēs celsim jaunu latvju Rīgu...»</p>
                 <p>1911. g.</p>
             </div>
         </div>
     </body>
 </text>
</TEI>  
  